Era de maggio, e te cadeono 'nzino 
a schiocche a schiocche li ccerase rosse... 
Fresca era ll'aria e tutto lu ciardino 
addurava de rose a ciente passe. 
Era de maggio - io, no, nun me ne scordo - 
'na canzone contàvemo a ddoie voce: 
cchiù tiempe passa e cchiù me n'allicordo 
fresca era ll'aria e la canzone doce. 
E diceva: "Core, core! 
Core mio luntano vaie: 
tu me lasse e io conto l'ore 
chi sa quanno turnarraie!" 
Rispunnev'io: "Turnarraggio 
quanno tornano li rose 
si stu sciore torna a maggio 
pure a maggio io stonco ccà". 
E sò turnato, e mò, comm'a na vota, 
cantammo nzieme lu mutivo antico; 
passa lu tiempo e lu munno s'avota, ma ammore vero, no, nun vota vico. 
De te, bellezza mia, m'annammuraie, 
si t'allicuorde, nnanze a la funtana: 
l'acqua llà dinto nun se secca maie 
e ferita d'ammore nun se sana. 
Nun se sana; ca sanata 
si se fosse, gioja mia, 
mmiezo a st'aria mbarzamata 
a guardarte io nun starria! 
E te dico: - Core core! 
core mio, turnato io sò 
torna maggio e torna ammore, 
fa de me chello che vuò! 
