IL BALCONE 
Pareva facile giuoco
mutare in nulla lo spazio
che m’era aperto, in un tedio
malcerto il certo tuo fuoco.

Ora a quel vuoto ho congiunto 
ogni mio tardo motivo,sull’arduo nulla si spuntal’ansia di attenderti vivo.
La vita che dà barlumi
è quella che sola tu scorgi.
A lei ti sporgi da questa
finestra che non s’illumina.

I. VECCHI VERSI 
Ricordo la farfalla ch’era entrata dai vetri schiusi nella sera fumida su la costa raccolta, dilavata dal trascorrere iroso delle spume. Muoveva tutta l’aria del crepuscolo a un fioco occiduo palpebrare della traccia che divide acqua e terra; ed il punto atono
del faro che baluginava sulla
roccia del Tino, cerula, tre volte
si dilatò e si spense in un altro oro.

Mia madre stava accanto a me seduta presso il tavolo ingombro dalle carte da giuoco alzate a due per volta come attendamenti nani pei soldati dei nipoti sbandati già dal sonno. 

Si schiodava dall’alto impetuoso 
un nembo d’aria diaccia, diluviava 
sul nido di Corniglia rugginoso. 
Poi fu l’oscurità piena, e dal mare 
un rombo basso e assiduo come un lungo 
regolato concerto, ed il gonfiare 
d’un pallore ondulante oltre la siepe 
cimata dei pitòsfori. Nel breve 
vano della mia stanza, ove la lampada 
tremava dentro una ragnata fucsia, 
penetrò la farfalla, al paralume 

giunse e le conterie che l’avvolgevano
segnando i muri di riflessi ombrati
eguali come fregi si sconvolsero
e sullo scialbo corse alle pareti
un fascio semovente di fili esili.

Era un insetto orribile dal becco
aguzzo, gli occhi avvolti come d’una

rossastra fotosfera, al dosso il teschio umano; e attorno dava se una mano 
tentava di ghermirlo un acre sibilo che agghiacciava. 
Batté più volte sordo sulla tavola, sui vetri ribatté chiusi dal vento, e da sé ritrovò la via dell’aria, si perse nelle tenebre. Dal porto di Vernazza le luci erano a tratti scancellate dal crescere dell’onde invisibili al fondo della notte. 
Poi tornò la farfalla dentro il nicchio che chiudeva la lampada, discese sui giornali del tavolo, scrollò pazza aliando le carte – e fu per sempre con le cose che chiudono in un giro 
sicuro come il giorno, e la memoria 

in sé le cresce, sole vive d’una
vita che disparì sotterra: insieme
coi volti familiari che oggi sperde
non più il sonno ma un’altra noia; accanto
ai muri antichi, ai lidi, alla tartana
che imbarcava

tronchi di pino a riva ad ogni mese, al segno del torrente che discende ancora al mare e la sua via si scava. 
BUFFALO 
Un dolce inferno a raffiche addensava nell’ansa risonante di megafoni 
turbe d’ogni colore. Si vuotavano a fiotti nella sera gli autocarri. Vaporava fumosa una calura sul golfo brulicante; in basso un arco lucido figurava una corrente e la folla era pronta al varco. Un negro sonnecchiava in un fascio luminoso che tagliava la tenebra; da un palco attendevano donne ilari e molli l’approdo d’una zattera. Mi dissi: 
Buffalo! – e il nome agì.
Precipitavo
nel limbo dove assordano le voci
del sangue e i guizzi incendiano la vista
come lampi di specchi.

Udii gli schianti secchi, vidi attorno curve schiene striate mulinanti nella pista. 
KEEPSAKE 
Fanfan ritorna vincitore; Molly
si vende all’asta: frigge un riflettore.
Surcouf percorre a grandi passi il cassero,

Gaspard conta denari nel suo buco.
Nel pomeriggio limpido è discesa

la neve, la Cicala torna al nido. Fatinitza agonizza in una piega di memoria, di Tonio resta un grido. Falsi spagnoli giocano al castello 
i Briganti; ma squilla in una tasca 
la sveglia spaventosa. Il Marchese del Grillo è rispedito nella strada; infelice Zeffirino torna commesso; s’alza lo Speziale e i fulminanti sparano sull’impiantito. 

I Moschettieri lasciano il convento,Van Schlisch corre in arcioni, Takiminisi sventola, la Bambola è caricata.(Imary torna nel suo appartamento).Larivaudière magnetico, Pitougiacciono di traverso. Venerdì
sogna l’isole verdi e non danza più. 
LINDAU 
La rondine vi porta
fili d’erba, non vuole che la vita passi.
Ma tra gli argini, a notte, l’acqua morta
logora i sassi.
Sotto le torce fumicose sbanda 
sempre qualche ombra sulle prode vuote.

Nel cerchio della piazza una sarabanda s’agita al mugghio dei battelli a ruote. 
BAGNI DI LUCCA 
Fra il tonfo dei marroni
e il gemito del torrente
che uniscono i loro suoni
èsita il cuore.

Precoce inverno che borea 
abbrividisce. M’affaccio sul ciglio che scioglie l’albore del giorno nel ghiaccio. 
 
Marmi, rameggi –
e ad uno scrollo giù
foglie a èlice, a freccia,
nel fossato.

Passa l’ultima greggia nella nebbia
del suo fiato.

CAVE D’AUTUNNO 
su cui discende la primavera lunare
e nimba di candore ogni frastaglio,
schianti di pigne, abbaglio
di reti stese e schegge,

ritornerà ritornerà sul gelo 
la bontà d’una mano, 
varcherà il cielo lontano
la ciurma luminosa che ci saccheggia.

ALTRO EFFETTO DI LUNA 
La trama del carrubo che si profila
nuda contro l’azzurro sonnolento,
il suono delle voci, la trafila
delle dita d’argento sulle soglie,

la piuma che s’invischia, un trepestìo
sul molo che si scioglie e la feluca già ripiega il volo con le vele dimesse come spoglie. 
VERSO VIENNA 
Il convento barocco di schiuma e di biscotto adombrava uno scorcio d’acque lente e tavole imbandite, qua e là sparse di foglie e zenzero. 
Emerse un nuotatore, sgrondò sotto
una nube di moscerini,
chiese del nostro viaggio,
parlò a lungo del suo d’oltre confine.

Additò il ponte in faccia che si passa 
(informò) con un soldo di pedaggio. 
Salutò con la mano, sprofondò,
fu la corrente stessa...
Ed al suo posto,
battistrada balzò da una rimessa
un bassotto festoso che latrava,

fraterna unica voce dentro l’afa. 
CARNEVALE DI GERTI 
Se la ruota s’impiglia nel groviglio
delle stelle filanti ed il cavallo
s’impenna tra la calca, se ti nevica
sui capelli e le mani un lungo brivido

1 

d’iridi trascorrenti o alzano i bimbi 
le flebili ocarine che salutano il tuo viaggio ed i lievi echi si sfaldano giù dal ponte sul fiume, se si sfolla la strada e ti conduce in un mondo soffiato entro una tremula 
bolla d’aria e di luce dove il sole saluta la tua grazia – hai ritrovato forse la strada che tentò un istante il piombo fuso a mezzanotte quando finì l’anno tranquillo senza spari. 
Ed ora vuoi sostare dove un filtro fa spogli i suoni e ne deriva i sorridenti ed acri fumi che ti compongono il domani: 
ora chiedi il paese dove gli onagri mordano quadri di zucchero alle tue mani e i tozzi alberi spuntino germogli miracolosi al becco dei pavoni. 
(Oh il tuo Carnevale sarà più triste stanotte anche del mio, chiusa fra i doni 2 tu per gli assenti: carri dalle tinte di rosolio, fantocci ed archibugi, palle di gomma, arnesi da cucina lillipuziani: l’urna li segnava 
a ognuno dei lontani amici l’ora 
che il Gennaio si schiuse e nel silenzio 
si compì il sortilegio. È Carnevale 
o il Dicembre s’indugia ancora? Penso 
che se tu muovi la lancetta al piccolo 
orologio che rechi al polso, tutto 
arretrerà dentro un disfatto prisma 
babelico di forme e di colori...). 
E il Natale verrà e il giorno dell’Anno 
che sfolla le caserme e ti riporta 
gli amici spersi, e questo Carnevale 
pur esso tornerà che ora ci sfugge 

tra i muri che si fendono già. Chiedi
tu di fermare il tempo sul paese
che attorno si dilata? Le grandi ali
screziate ti sfiorano, le logge
sospingono all’aperto esili bambole
bionde, vive, le pale dei mulini
rotano fisse sulle pozze garrule.
Chiedi di trattenere le campane
d’argento sopra il borgo e il suono rauco
delle colombe? Chiedi tu i mattini
trepidi delle tue prode lontane?

Come tutto si fa strano e difficile,
come tutto è impossibile, tu dici.
La tua vita è quaggiù dove rimbombano
le ruote dei carriaggi senza posa

e nulla torna se non forse in questi disguidi del possibile. Ritorna là fra i morti balocchi ove è negato pur morire; e col tempo che ti batte 
al polso e all’esistenza ti ridona, tra le mura pesanti che non s’aprono 
al gorgo degli umani affaticato,
torna alla via dove con te intristisco,
quella che additò un piombo raggelato

alle mie, alle tue sere: torna alle primavere che non fioriscono. 
VERSO CAPUA 
... rotto il colmo sull’ansa, con un salto, il Volturno calò, giallo, la sua piena tra gli scopeti, la disperse nelle crete. Laggiù si profilava mobile sulle siepi un postiglione,
e apparì su cavalli, in una scia di polvere e sonagli. Si arrestò pochi istanti, l’equipaggio 


dava scosse, d’attorno volitavano farfalle minutissime. Un furtivo 
raggio incendiò di colpo il sughereto scotennato, a fatica ripartiva la vettura: e tu in fondo che agitavi lungamente una sciarpa, la bandiera stellata!, e il fiume ingordo s’insabbiava. 

A LIUBA CHE PARTE 
Non il grillo ma il gatto del focolare or ti consiglia, splendido lare della dispersa tua famiglia. La casa che tu rechi con te ravvolta, gabbia o cappelliera?, sovrasta i ciechi tempi come il flutto arca leggera – e basta al tuo riscatto. 
BIBE A PONTE ALL’ASSE 
Bibe, ospite lieve, la bruna tua reginetta di Saba mesce sorrisi e Rùfina di quattordici gradi. 
Si vede in basso rilucere la terra fra gli àceri radi e un bimbo curva la canna sul gomito della Greve. 
 
DORA MARKUS 
I. 
Fu dove il ponte di legno
mette a Porto Corsini sul mare alto
e rari uomini, quasi immoti, affondano

o salpano le reti. Con un segno 
della mano additavi all’altra sponda invisibile la tua patria vera. Poi seguimmo il canale fino alla darsena della città, lucida di fuliggine, nella bassura dove s’affondava 
una primavera inerte, senza memoria. 
E qui dove un’antica vita 

si screzia in una dolce
ansietà d’Oriente,
le tue parole iridavano come le scaglie
della triglia moribonda.

La tua irrequietudine mi fa pensare
agli uccelli di passo che urtano ai fari
nelle sere tempestose:
è una tempesta anche la tua dolcezza,

turbina e non appare, 
e i suoi riposi sono anche più rari. Non so come stremata tu resisti in questo lago d’indifferenza ch’è il tuo cuore; forse ti salva un amuleto che tu tieni 
vicino alla matita delle labbra, al piumino, alla lima: un topo bianco, d’avorio; e così esisti! 
II. 
Ormai nella tua Carinzia
di mirti fioriti e di stagni,
china sul bordo sorvegli
la carpa che timida abbocca

o segui sui tigli, tra gl’irti pinnacoli le accensioni 
del vespro e nell’acque un avvampo
di tende da scali e pensioni.

La sera che si protende sull’umida conca non porta col palpito dei motori che gemiti d’oche e un interno di nivee maioliche dice allo specchio annerito che ti vide diversa una storia di errori imperturbati e la incide dove la spugna non giunge. 
La tua leggenda, Dora! Ma è scritta già in quegli sguardi di uomini che hanno fedine 
altere e deboli in grandi ritratti d’oro e ritorna ad ogni accordo che esprime l’armonica guasta nell’ora 
. 
che abbuia, sempre più tardi. 
È scritta là. Il sempreverde alloro per la cucina resiste, la voce non muta, Ravenna è lontana, distilla veleno una fede feroce. 
Che vuole da te? Non si cede 

voce, leggenda o destino... Ma è tardi, sempre più tardi. 
ALLA MANIERA DI FILIPPO DE PISIS
NELL’INVIARGLI QUESTO LIBRO

... l’Arno balsamo fino 
LAPO GIANNI 
Una botta di stocco nel zig zag 
del beccaccino –
e si librano piume su uno scrìmolo.

(Poi discendono là, fra sgorbiature
di rami, al freddo balsamo del fiume).

NEL PARCO DI CASERTA 
Dove il cigno crudele
si liscia e si contorce,
sul pelo dello stagno, tra il fogliame,
si risveglia una sfera, dieci sfere,
una torcia dal fondo, dieci torce, 

– e un sole si bilancia
a stento nella prim’aria,

su domi verdicupi e globi a sghembo d’araucaria, 
che scioglie come liane 
braccia di pietra, allaccia senza tregua chi passa e ne sfila dal punto più remoto radici e stame. 
Le nòcche delle Madri s’inaspriscono, 
cercano il vuoto. 

ACCELERATO 
Fu così, com’è il brivido pungente che trascorre i sobborghi e solleva alle aste delle torri la cenere del giorno, com’è il soffio 
piovorno che ripete 
tra le sbarre l’assalto 
ai salici reclini – 
fu così e fu tumulto nella dura 
oscurità che rompe 
qualche foro d’azzurro finché lenta 
appaia la ninfale 
Entella che sommessa 
rifluisce dai cieli dell’infanzia 
oltre il futuro – 

poi vennero altri liti, mutò il vento, crebbe il bucato ai fili, uomini ancora uscirono all’aperto, nuovi nidi turbarono le gronde – 
fu così, rispondi? 
 
II. MOTTETTI 
Sobre el volcán la flor. 
G.A. BÉCQUER 
Lo sai: debbo riperderti e non posso. Come un tiro aggiustato mi sommuove ogni opera, ogni grido e anche lo spiro salino che straripa dai moli e fa l’oscura primavera di Sottoripa. 
Paese di ferrame e alberature 
a selva nella polvere del vespro. Un ronzìo lungo viene dall’aperto, strazia com’unghia ai vetri. Cerco il segno 
smarrito, il pegno solo ch’ebbi in grazia da te. E l’inferno è certo. 
II.II 
Molti anni, e uno più duro sopra il lago straniero su cui ardono i tramonti. Poi scendesti dai monti a riportarmi San Giorgio e il Drago. Imprimerli potessi sul palvese 
che s’agita alla frusta del grecale 
in cuore... E per te scendere in un gorgo di fedeltà, immortale. 
II.III 
Brina sui vetri; uniti
sempre e sempre in disparte
gl’infermi; e sopra i tavoli
i lunghi soliloqui sulle carte.

Fu il tuo esilio. Ripenso 
anche al mio, alla mattina quando udii tra gli scogli crepitare la bomba ballerina. 
E durarono a lungo i notturni giuochi di Bengala: come in una festa. 
È scorsa un’ala rude, t’ha sfiorato le mani, ma invano: la tua carta non è questa. 
II.IV 
Lontano, ero con te quando tuo padre entrò nell’ombra e ti lasciò il suo addio. Che seppi fino allora? Il logorìo di prima mi salvò solo per questo: 
che t’ignoravo e non dovevo: ai colpi 
d’oggi lo so, se di laggiù s’inflette un’ora e mi riporta Cumerlotti 
o Anghébeni – tra scoppi di spolette e i lamenti e l’accorrer delle squadre. 
II.V 
Addii, fischi nel buio, cenni, tosse e sportelli abbassati. È l’ora. Forse gli automi hanno ragione. Come appaiono dai corridoi, murati! 
……………………………
– Presti anche tu alla fioca 
litania del tuo rapido quest’orrida e fedele cadenza di carioca? – 
II.VI 
La speranza di pure rivederti
m’abbandonava;

e mi chiesi se questo che mi chiude
ogni senso di te, schermo d’immagini,
ha i segni della morte o dal passato
è in esso, ma distorto e fatto labile,


un tuo barbaglio: (a Modena, tra i portici, un servo gallonato trascinava due sciacalli al guinzaglio). 
II.VII 
Il saliscendi bianco e nero dei balestrucci dal palo del telegrafo al mare 
 
Già profuma il sambuco fitto su lo sterrato; il piovasco si dilegua. Se il chiarore è una tregua, la tua cara minaccia la consuma. 
II.VIII 
Ecco il segno; s’innerva
sul muro che s’indora:
un frastaglio di palma
bruciato dai barbagli dell’aurora.

Il passo che proviene
dalla serra sì lieve,
non è felpato dalla neve, è ancora
tua vita, sangue tuo nelle mie vene.

II.IX 
Il ramarro, se scocca
sotto la grande fersa
dalle stoppie –

la vela, quando fiotta e s’inabissa al salto della rocca – 
il cannone di mezzodì
più fioco del tuo cuore
e il cronometro se
scatta senza rumore –

. . . . . . . . . . . . . ...... 
e poi? Luce di lampo
invano può mutarvi in alcunché

di ricco e strano. Altro era il tuo stampo. 
II.X 
Perché tardi? Nel pino lo scoiattolo
batte la coda a torcia sulla scorza.
La mezzaluna scende col suo picco
nel sole che la smorza. È giorno fatto.

A un soffio il pigro fumo trasalisce, 
si difende nel punto che ti chiude.
Nulla finisce, o tutto, se tu fólgore
lasci la nube.

II.XI 
L’anima che dispensa
furlana e rigodone ad ogni nuova
stagione della strada, s’alimenta
della chiusa passione, la ritrova
a ogni angolo più intensa.

La tua voce è quest’anima diffusa.
Su fili, su ali, al vento, a caso, colfavore della musa o d’un ordegno,ritorna lieta o triste. Parlo d’altro,ad altri che t’ignora e il suo disegno è là che insiste do re la sol sol...
II.XII 
Ti libero la fronte dai ghiaccioli
che raccogliesti traversando l’alte
nebulose; hai le penne lacerate

dai cicloni, ti desti a soprassalti. 
Mezzodì: allunga nel riquadro il nespolo 
l’ombra nera, s’ostina in cielo un sole freddoloso; e l’altre ombre che scantonano nel vicolo non sanno che sei qui. 
II.XIII 
La gondola che scivola in un forte
bagliore di catrame e di papaveri,
la subdola canzone che s’alzava


da masse di cordame, l’alte porte rinchiuse su di te e risa di maschere che fuggivano a frotte – 
una sera tra mille e la mia notte è più profonda! S’agita laggiù uno smorto groviglio che m’avviva a stratti e mi fa eguale a quell’assorto 

pescatore d’anguille dalla riva. 
II.XIV 
Infuria sale o grandine? Fa strage
di campanule, svelle la cedrina.
Un rintocco subacqueo s’avvicina,
quale tu lo destavi, e s’allontana.

La pianola degl’inferi da sé 
accelera i registri, sale nelle sfere del gelo... – brilla come te quando fingevi col tuo trillo d’aria Lakmé nell’Aria delle Campanelle. 
II.XV 
Al primo chiaro, quando subitaneo un rumore di ferrovia mi parla di chiusi uomini in corsa nel traforo del sasso illuminato a tagli da cieli ed acque misti; 
al primo buio, quando il bulino che tarla la scrivanìa rafforza 
il suo fervore e il passo del guardiano s’accosta: al chiaro e al buio, soste ancora umane se tu a intrecciarle col tuo refe insisti. 
II.XVI 
Il fiore che ripete dall’orlo del burrato non scordarti di me, non ha tinte più liete né più chiare dello spazio gettato tra me e te.
Un cigolìo si sferra, ci discosta,
l’azzurro pervicace non ricompare.

Nell’afa quasi visibile mi riporta all’opposta tappa, già buia, la funicolare. 
II.XVII 
La rana, prima a ritentar la corda dallo stagno che affossa giunchi e nubi, stormire dei carrubi conserti dove spenge le sue fiaccole un sole senza caldo, tardo ai fiori ronzìo di coleotteri che suggono 
ancora linfe, ultimi suoni, avara vita della campagna. Con un soffio l’ora s’estingue: un cielo di lavagna si prepara a un irrompere di scarni 
cavalli, alle scintille degli zoccoli. 
II.XVIII 
Non recidere, forbice, quel volto,
solo nella memoria che si sfolla,
non far del grande suo viso in ascolto

la mia nebbia di sempre. 
Un freddo cala... Duro il colpo svetta. 
E l’acacia ferita da sé scrolla il guscio di cicala nella prima belletta di Novembre. 

II.XIX 
La canna che dispiuma mollemente il suo rosso flabello a primavera; la rèdola nel fosso, su la nera correntìa sorvolata di libellule; 
e il cane trafelato che rincasa 
col suo fardello in bocca, 
oggi qui non mi tocca riconoscere;
ma là dove il riverbero più cuoce
e il nuvolo s’abbassa, oltre le sue
pupille ormai remote, solo due
fasci di luce in croce.
E il tempo passa.

II.XX 
... ma così sia. Un suono di cornetta
dialoga con gli sciami del querceto.
Nella valva che il vespero riflette
un vulcano dipinto fuma lieto.

La moneta incassata nella lava brilla anch’essa sul tavolo e trattiene pochi fogli. La vita che sembrava 
vasta è più breve del tuo fazzoletto. 
III. TEMPI DI BELLOSGUARDO 
I. 
Oh come là nella corusca
distesa che s’inarca verso i colli,
il brusìo della sera s’assottiglia
e gli alberi discorrono col trito

mormorio della rena; come limpida 
s’inalvea là in decoro di colonne e di salci ai lati e grandi salti di lupi nei giardini, tra le vasche ricolme che traboccano, questa vita di tutti non più posseduta 
del nostro respiro; 
e come si ricrea una luce di zàffiro per gli uomini che vivono laggiù: è troppo triste che tanta pace illumini a spiragli 
e tutto ruoti poi con rari guizzi su l’anse vaporanti, con incroci 
di camini, con grida dai giardini pensili, con sgomenti e lunghe risa sui tetti ritagliati, tra le quinte 
dei frondami ammassati ed una coda 
fulgida che trascorra in cielo prima che il desiderio trovi le parole! 
II. 
Derelitte sul poggio fronde della magnolia verdibrune se il vento porta dai frigidari dei pianterreni un travolto 
concitamento d’accordi 
ed ogni foglia che oscilla 
o rilampeggia nel folto
in ogni fibra s’imbeve
di quel saluto, e più ancora
derelitte le fronde
dei vivi che si smarriscono

nel prisma del minuto, le membra di febbre votate al moto che si ripete in circolo breve: sudore che pulsa, sudore di morte, atti minuti specchiati, sempre gli stessi, rifranti echi del batter che in alto sfaccetta il sole e la pioggia, 

fugace altalena tra vita 
che passa e vita che sta, 
quassù non c’è scampo: si muore 
sapendo o si sceglie la vita 
che muta ed ignora: altra morte. 
E scende la cuna tra logge 
ed erme: l’accordo commuove 
le lapidi che hanno veduto 
le immagini grandi, l’onore, 

l’amore inflessibile, il giuoco, la fedeltà che non muta. E il gesto rimane: misura il vuoto, ne sonda il confine: il gesto ignoto che esprime 
se stesso e non altro: passione di sempre in un sangue e un cervello irripetuti; e fors’entra 
nel chiuso e lo forza con l’esile sua punta di grimaldello. 

III. 
Il rumore degli émbrici distrutti dalla bufera nell’aria dilatata che non s’incrina, l’inclinarsi del pioppo del Canadà, tricuspide, che vibra 
nel giardino a ogni strappo – e il segno di una vita che assecondi il marmo a ogni scalino come l’edera 
diffida dello slancio solitario 
dei ponti che discopro da quest’altura; 
d’una clessidra che non sabbia ma opere 
misuri e volti umani, piante umane; 
d’acque composte sotto padiglioni 
e non più irose a ritentar fondali 
di pomice, è sparito? Un suono lungo 
dànno le terrecotte, i pali appena 
difendono le ellissi dei convolvoli, 

e le locuste arrancano piovute sui libri dalle pergole; dura opera, tessitrici celesti, ch’è interrotta 
sul telaio degli uomini. E domani... 
IV. 
Sap check’d with frost, and lusty leaves quite gone, Beauty o’ersnow’d and bareness every where. SHAKESPEARE, Sonnets, V 
LA CASA DEI DOGANIERI 
Tu non ricordi la casa dei doganieri sul rialzo a strapiombo sulla scogliera: desolata t’attende dalla sera in cui v’entrò lo sciame dei tuoi pensieri e vi sostò irrequieto. 
 
Libeccio sferza da anni le vecchie mura
e il suono del tuo riso non è più lieto:
la bussola va impazzita all’avventura
e il calcolo dei dadi più non torna.
Tu non ricordi; altro tempo frastorna

la tua memoria; un filo s’addipana. 
Ne tengo ancora un capo; ma s’allontana
la casa e in cima al tetto la banderuola
affumicata gira senza pietà.
Ne tengo un capo; ma tu resti sola
né qui respiri nell’oscurità.
Oh l’orizzonte in fuga, dove s’accende
rara la luce della petroliera!

Il varco è qui? (Ripullula il frangente ancora sulla balza che scoscende...). 
Tu non ricordi la casa di questa mia sera. Ed io non so chi va e chi resta. 
 
BASSA MAREA 
Sere di gridi, quando l’altalena
oscilla nella pergola d’allora
e un oscuro vapore vela appena
la fissità del mare.

Non più quel tempo. Varcano ora il muro rapidi voli obliqui, la discesa di tutto non s’arresta e si confonde 
sulla proda scoscesa anche lo scoglio che ti portò primo sull’onde. 
Viene col soffio della primavera un lugubre risucchio d’assorbite esistenze; e nella sera, 

negro vilucchio, solo il tuo ricordo s’attorce e si difende. 
S’alza sulle spallette, sul tunnel più lunge 
dove il treno lentissimo s’imbuca. Una mandria lunare sopraggiunge poi sui colli, invisibile, e li bruca. 
STANZE 
Ricerco invano il punto onde si mosse
il sangue che ti nutre, interminato
respingersi di cerchi oltre lo spazio
breve dei giorni umani,

che ti rese presente in uno strazio 
d’agonie che non sai, viva in un putre 
padule d’astro inabissato; ed ora 
è linfa che disegna le tue mani, 
ti batte ai polsi inavvertita e il volto 
t’infiamma o discolora. 
Pur la rete minuta dei tuoi nervi 
rammenta un poco questo suo viaggio 
e se gli occhi ti scopro li consuma 
un fervore coperto da un passaggio 
turbinoso di spuma ch’or s’infitta 
ora si frange, e tu lo senti ai rombi 
delle tempie vanir nella tua vita 
come si rompe a volte nel silenzio 
d’una piazza assopita 
un volo strepitoso di colombi. 

In te converge, ignara, una raggèra di fili; e certo alcuno d’essi apparve ad altri: e fu chi abbrividì la sera percosso da una candida ala in fuga, e fu chi vide vagabonde larve 
dove altri scorse fanciullette a sciami, 
o scoperse, qual lampo che dirami,
nel sereno una ruga e l’urto delle
leve del mondo apparse da uno strappo
dell’azzurro l’avvolse, lamentoso.

In te m’appare un’ultima corolla
di cenere leggera che non dura
ma sfioccata precipita. Voluta,

disvoluta è così la tua natura. Tocchi il segno, travàlichi. Oh il ronzìo dell’arco ch’è scoccato, il solco che ara il flutto e si rinchiude! Ed ora sale l’ultima bolla in su. La dannazione è forse questa vaneggiante amara oscurità che scende su chi resta. 
SOTTO LA PIOGGIA 
Un murmure; e la tua casa s’appanna
come nella bruma del ricordo
e lacrima la palma ora che sordo
preme il disfacimento che ritiene nell’afa delle serre anche le nude speranze ed il pensiero che rimorde. 
‘Por amor de la fiebre’... mi conduce un vortice con te. Raggia vermiglia una tenda, una finestra si rinchiude. Sulla rampa materna ora cammina, guscio d’uovo che va tra la fanghiglia, poca vita tra sbatter d’ombra e luce. 

Strideva Adiós muchachos, compañeros de mi vida, il tuo disco dalla corte: e m’è cara la maschera se ancora 
di là dal mulinello della sorte mi rimane il sobbalzo che riporta al tuo sentiero. 
Seguo i lucidi strosci e in fondo, a nembi, il fumo strascicato d’una nave. 
Si punteggia uno squarcio... 
Per te intendo ciò che osa la cicogna quando alzato 
il volo dalla cuspide nebbiosa rèmiga verso la Città del Capo. 
PUNTA DEL MESCO 
Nel cielo della cava rigato all’alba dal volo dritto delle pernici il fumo delle mine s’inteneriva, 
saliva lento le pendici a piombo. Dal rostro del palabotto si capovolsero 
le ondine trombettiere silenziose e affondarono rapide tra le spume 
che il tuo passo sfiorava. 
Vedo il sentiero che percorsi un giorno
come un cane inquieto; lambe il fiotto,
s’inerpica tra i massi e rado strame
a tratti lo scancella. E tutto è uguale.

Nella ghiaia bagnata s’arrovella
un’eco degli scrosci. Umido brilla
il sole sulle membra affaticate
dei curvi spaccapietre che martellano.

Polene che risalgono e mi portano 
qualche cosa di te. Un tràpano incide il cuore sulla roccia schianta attorno più forte un rombo. Brancolo nel fumo, 
ma rivedo: ritornano i tuoi rari gesti e il viso che aggiorna al davanzale,
mi torna la tua infanzia dilaniata dagli spari! 
COSTA SAN GIORGIO 
Un fuoco fatuo impolvera la strada.
Il gasista si cala giù e pedala
rapido con la scala su la spalla.

Risponde un’altra luce e l’ombra attorno sfarfalla, poi ricade. 
Lo so, non s’apre il cerchio
e tutto scende o rapido s’inerpica
tra gli archi. I lunghi mesi
son fuggiti così: ci resta un gelo

e un velo scialbo sulla luna. Un dì brillava sui cammini del prodigio El Dorado, e fu lutto fra i tuoi padri. 
Ora l’Idolo è qui, sbarrato. Tende
le sue braccia fra i càrpini: l’oscuro
ne scancella lo sguardo. Senza voce,
disfatto dall’arsura, quasi esanime,
l’Idolo è in croce.

La sua presenza si diffonde grave.
Nulla ritorna, tutto non veduto
si riforma nel magico falò.
Non c’è respiro; nulla vale: più
non distacca per noi dall’architrave
della stalla il suo lume, Maritornes.

Tutto è uguale; non ridere: lo so, 
lo stridere degli anni fin dal primo, lamentoso, sui cardini, il mattino 
un limbo sulla stupida discesa
e in fondo il torchio del nemico muto
che preme...
Se una pendola rintocca
dal chiuso porta il tonfo del fantoccio
ch’è abbattuto.

L’ESTATE 
L’ombra crociata del gheppio pare ignota
ai giovinetti arbusti quando rade fugace.
E la nube che vede? Ha tante facce
la polla schiusa.

 
Forse nel guizzo argenteo della trota 
controcorrente torni anche tu al mio piede fanciulla morta Aretusa. 
Ecco l’òmero acceso, la pepita travolta al sole, 
la cavolaia folle, il filo teso 
del ragno su la spuma che ribolle

e qualcosa che va e tropp’altro che
non passerà la cruna...
Occorrono troppe vite per farne una.

EASTBOURNE 
‘Dio salvi il Re’ intonano le trombe da un padiglione erto su palafitte che aprono il varco al mare quando sale a distruggere peste umide di cavalli nella sabbia
del litorale. 
Freddo un vento m’investe
ma un guizzo accende i vetri
e il candore di mica delle rupi
ne risplende.

Bank Holiday... Riporta l’onda lunga 
della mia vita
a striscio, troppo dolce sulla china.
Si fa tardi. I fragori si distendono,
si chiudono in sordina.

Vanno su sedie a ruote i mutilati, li accompagnano cani dagli orecchi lunghi, bimbi in silenzio o vecchi. (Forse domani tutto parrà un sogno). E vieni 
tu pure voce prigioniera, sciolta
anima ch’è smarrita,
voce di sangue, persa e restituita
alla mia sera.
Come lucente muove sui suoi spicchi

la porta di un albergo
– risponde un’altra e le rivolge un raggio – m’agita un carosello che travolge tutto dentro il suo giro; ed io in ascolto (‘mia patria!’) riconosco il tuo respiro, anch’io mi levo e il giorno è troppo folto. 
Tutto apparirà vano: anche la forza
che nella sua tenace ganga aggrega
i vivi e i morti, gli alberi e gli scogli
e si svolge da te, per te. La festa
non ha pietà. Rimanda

 il suo scroscio la banda, si dispiega nel primo buio una bontà senz’armi. 
Vince il male... La ruota non s’arresta. 
Anche tu lo sapevi, luce-in-tenebra. 
Nella plaga che brucia, dove sei 
scomparsa al primo tocco delle campane, solo rimane l’acre tizzo che già fu Bank Holiday. 
CORRISPONDENZE 
Or che in fondo un miraggio
di vapori vacilla e si disperde,
altro annunzia, tra gli alberi, la squilla
del picchio verde.

La mano che raggiunge il sottobosco e trapunge la trama del cuore con le punte dello strame, 

è quella che matura incubi d’oro a specchio delle gore quando il carro sonoro di Bassareo riporta folli mùgoli di arieti sulle toppe arse dei colli. 
Torni anche tu, pastora senza greggi, e siedi sul mio sasso? Ti riconosco; ma non so che leggi oltre i voli che svariano sul passo. 

Lo chiedo invano al piano dove una bruma
èsita tra baleni e spari su sparsi tetti,
alla febbre nascosta dei diretti
nella costa che fuma.


BARCHE SULLA MARNA 
Felicità del sùghero abbandonato alla corrente che stempra attorno i ponti rovesciati e il plenilunio pallido nel sole: barche sul fiume, agili nell’estate 
e un murmure stagnante di città.
Segui coi remi il prato se il cacciatore
di farfalle vi giunge con la sua rete,
l’alberaia sul muro dove il sangue
del drago si ripete nel cinabro.

Voci sul fiume, scoppi dalle rive, 
o ritmico scandire di piroghe
nel vespero che cola
tra le chiome dei noci, ma dov’è
la lenta processione di stagioni
che fu un’alba infinita e senza strade,
dov’è la lunga attesa e qual è il nome
del vuoto che ci invade.

Il sogno è questo: un vasto,
interminato giorno che rifonde

tra gli argini, quasi immobile, il suo bagliore
e ad ogni svolta il buon lavoro dell’uomo,
il domani velato che non fa orrore.
E altro ancora era il sogno, ma il suo riflesso
fermo sull’acqua in fuga, sotto il nido
del pendolino, aereo e inaccessibile,
era silenzio altissimo nel grido


concorde del meriggio ed un mattino 
più lungo era la sera, il gran fermento 
era grande riposo. 
Qui... il colore 
che resiste è del topo che ha saltato 
tra i giunchi o col suo spruzzo di metallo 
velenoso, lo storno che sparisce 
tra i fumi della riva. 
Un altro giorno, 
ripeti – o che ripeti? E dove porta 
questa bocca che brùlica in un getto 
solo? 
La sera è questa. Ora possiamo 

scendere fino a che s’accenda l’Orsa. (Barche sulla Marna, domenicali, in corsa nel dì della tua festa). 

ELEGIA DI PICO FARNESE 
Le pellegrine in sosta che hanno durato tutta la notte la loro litania s’aggiustano gli zendadi sulla testa, spengono i fuochi, risalgono sui carri. Nell’alba triste s’affacciano dai loro
sportelli tagliati negli usci i molli soriani e un cane lionato s’allunga nell’umido orto tra i frutti caduti all’ombra del melangolo. 

Ieri tutto pareva un macero ma stamane pietre di spugna ritornano alla vita 
e il cupo sonno si desta nella cucina, dal grande camino giungono lieti rumori. Torna la salmodia appena in volute più lievi, 

vento e distanza ne rompono le voci, le ricompongono. 
‘Isole del santuario,
viaggi di vascelli sospesi,
alza il sudario,
numera i giorni e i mesi
che restano per finire’.

Strade e scale che salgono a piramide, fitte d’intagli, ragnateli di sasso dove s’aprono oscurità animate dagli occhi confidenti dei maiali, archivolti tinti di verderame, si svolge a stento il canto dalle ombrelle dei pini, e indugia affievolito nell’indaco che stilla su anfratti, tagli, spicchi di muraglie. 

‘Grotte dove scalfito luccica il Pesce, chi sa quale altro segno si perde, perché non tutta la vita 
è in questo sepolcro verde’. 
Oh la pigra illusione. Perché attardarsi qui a questo amore di donne barbute, a un vano farnetico che il ferraio picano quando batte l’incudine curvo sul calor bianco da sé scaccia? Ben altro è l’Amore – e fra gli alberi balena col tuo cruccio 
e la tua frangia d’ali, messaggera accigliata! Se urgi fino al midollo i diòsperi e nell’acque specchi il piumaggio della tua fronte senza errore 
o distruggi le nere cantafavole e vegli 
al trapasso dei pochi tra orde d’uomini-capre, 
(‘collane di nocciuole, zucchero filato a mano sullo spacco del masso miracolato che porta le preci in basso, parole di cera che stilla, parole che il seme del girasole se brilla disperde’) 
il tuo splendore è aperto. Ma più discreto allora 
che dall’androne gelido, il teatro dell’infanzia da anni abbandonato, dalla soffitta tetra di vetri e di astrolabi, dopo una lunga attesa ai balconi dell’edera, un segno ci conduce alla radura brulla dove per noi qualcuno tenta una festa di spari. E qui, se appare inudibile il tuo soccorso, nell’aria prilla il piattello, si rompe ai nostri colpi! Il giorno non chiede più di una chiave. 
È mite il tempo. Il lampo delle tue vesti è sciolto entro l’umore dell’occhio che rifrange nel suo 60 cristallo altri colori. Dietro di noi, calmo, ignaro del mutamento, da lemure ormai rifatto celeste, 
il fanciulletto Anacleto ricarica i fucili. 
NUOVE STANZE 
Poi che gli ultimi fili di tabacco al tuo gesto si spengono nel piatto di cristallo, al soffitto lenta sale la spirale del fumo che gli alfieri e i cavalli degli scacchi guardano stupefatti; e nuovi anelli 
la seguono, più mobili di quelli
delle tue dita.

La morgana che in cielo liberava
torri e ponti è sparita
al primo soffio; s’apre la finestra
non vista e il fumo s’agita. Là in fondo,

altro stormo si muove: una tregenda
d’uomini che non sa questo tuo incenso,
nella scacchiera di cui puoi tu sola
comporre il senso.

Il mio dubbio d’un tempo era se forse tu stessa ignori il giuoco che si svolge sul quadrato e ora è nembo alle tue porte: follìa di morte non si placa a poco 
prezzo, se poco è il lampo del tuo sguardo, 
ma domanda altri fuochi, oltre le fitte
cortine che per te fomenta il dio
del caso, quando assiste.

Oggi so ciò che vuoi; batte il suo fioco
tocco la Martinella ed impaura

le sagome d’avorio in una luce spettrale di nevaio. Ma resiste e vince il premio della solitaria veglia chi può con te allo specchio ustorio 
che accieca le pedine opporre i tuoi occhi d’acciaio. 
IL RITORNO 
Bocca di Magra 
Ecco bruma e libeccio sulle dune
sabbiose che lingueggiano


e là celato dall’incerto lembo 
o alzato dal va-e-vieni delle spume il barcaiolo Duilio che traversa in lotta sui suoi remi; ecco il pimento dei pini che più terso si dilata tra pioppi e saliceti, e pompe a vento battere le pale e il viottolo che segue l’onde dentro 
la fiumana terrosa 
funghire velenoso d’ovuli; ecco ancora quelle scale a chiocciola, slabbrate, che s’avvitano fin oltre la veranda 
in un gelo policromo d’ogive, 
eccole che t’ascoltano, le nostre vecchie scale,
e vibrano al ronzìo
allora che dal cofano tu ridésti leggera
voce di sarabanda

o quando Erinni fredde ventano angui
d’inferno e sulle rive una bufera
di strida s’allontana; ed ecco il sole

che chiude la sua corsa, che s’offusca ai margini del canto – ecco il tuo morso
oscuro di tarantola: son pronto. 
PALIO 
La tua fuga non s’è dunque perduta
in un giro di trottola
al margine della strada:

le sue spire fin qui,
nella purpurea buca
dove un tumulto d’anime saluta
le insegne di Liocorno e di Tartuca.

Il lancio dei vessilli non ti muta nel volto; troppa vampa ha consumati 
gl’indizi che scorgesti; ultimi annunzi 
quest’odore di ragia e di tempesta imminente e quel tiepido stillare delle nubi strappate, tardo saluto in gloria di una sorte 
che sfugge anche al destino. Dalla torre cade un suono di bronzo: la sfilata prosegue fra tamburi che ribattono a gloria di contrade. 

È strano: tu 
che guardi la sommossa vastità, 
i mattoni incupiti, la malcerta 
mongolfiera di carta che si spicca 
dai fantasmi animati sul quadrante 
dell’immenso orologio, l’arpeggiante 
volteggio degli sciami e lo stupore 
che invade la conchiglia 
del Campo, tu ritieni 

tra le dita il sigillo imperioso ch’io credevo smarrito e la luce di prima si diffonde 
sulle teste e le sbianca dei suoi gigli. 
Torna un’eco di là: ‘c’era una volta...’ (rammenta la preghiera che dal buio ti giunse una mattina) 
 ‘non un reame, ma l’esile 
traccia di filigrana che senza lasciarvi segno i nostri passi sfioravano. 
Sotto la volta diaccia grava ora un sonno di sasso, 
la voce dalla cantina nessuno ascolta, o sei te. 
La sbarra in croce non scande la luce per chi s’è smarrito, la morte non ha altra voce 

di quella che spande la vita’, 
ma un’altra voce qui fuga l’orrore del prigione e per lei quel ritornello non vale il ghirigoro d’aste avvolte (Oca e Giraffa) che s’incrociano alte 
e ricadono in fiamme. Geme il palco al passaggio dei brocchi salutati da un urlo solo. È un volo! E tu dimentica! 
Dimentica la morte 
toto coelo raggiunta e l’ergotante 
balbuzie dei dannati! C’era il giorno 
dei viventi, lo vedi, e pare immobile 
nell’acqua del rubino che si popola 
di immagini. Il presente s’allontana 
ed il traguardo è là: fuor della selva 
dei gonfaloni, su lo scampanìo 
del cielo irrefrenato, oltre lo sguardo 
dell’uomo – e tu lo fissi. Così alzati, 
finché spunti la trottola il suo perno ma il solco resti inciso. Poi, nient’altro. 
NOTIZIE DALL’AMIATA 
I. 
Il fuoco d’artifizio del maltempo sarà murmure d’arnie a tarda sera. 
1 

La stanza ha travature tarlate ed un sentore di meloni penetra dall’assito. Le fumate morbide che risalgono una valle d’elfi e di funghi fino al cono diafano della cima m’intorbidano i vetri, e ti scrivo di qui, da questo tavolo remoto, dalla cellula di miele di una sfera lanciata nello spazio – e le gabbie coperte, il focolare dove i marroni esplodono, le vene di salnitro e di muffa sono il quadro dove tra poco romperai. La vita
che t’affàbula è ancora troppo breve se ti contiene! Schiude la tua icona 
il fondo luminoso. Fuori piove. 
II. 
E tu seguissi le fragili architetture annerite dal tempo e dal carbone, i cortili quadrati che hanno nel mezzo il pozzo profondissimo; tu seguissi il volo infagottato degli uccelli notturni e in fondo al borro l’allucciolìo della Galassia, la fascia d’ogni tormento. 
Ma il passo che risuona a lungo nell’oscuro
è di chi va solitario e altro non vede
che questo cadere di archi, di ombre e di pieghe.
Le stelle hanno trapunti troppo sottili,
l’occhio del campanile è fermo sulle due ore,
i rampicanti anch’essi sono un’ascesa
di tenebre ed il loro profumo duole amaro.
Ritorna domani più freddo, vento del nord,

spezza le antiche mani dell’arenaria,
sconvolgi i libri d’ore nei solai,
e tutto sia lente tranquilla, dominio, prigione
del senso che non dispera! Ritorna più forte
vento di settentrione che rendi care
le catene e suggelli le spore del possibile!

Son troppo strette le strade, gli asini neri
che zoccolano in fila dànno scintille,
dal picco nascosto rispondono vampate di magnesio.
Oh il gocciolìo che scende a rilento
dalle casipole buie, il tempo fatto acqua,
il lungo colloquio coi poveri morti, la cenere, il vento,
il vento che tarda, la morte, la morte che vive! 

III. 
Questa rissa cristiana che non ha se non parole d’ombra e di lamento che ti porta di me? Meno di quanto t’ha rapito la gora che s’interra dolce nella sua chiusa di cemento.
Una ruota di mola, un vecchio tronco,
confini ultimi al mondo. Si disfà
un cumulo di strame: e tardi usciti
a unire la mia veglia al tuo profondo
sonno che li riceve, i porcospini
s’abbeverano a un filo di pietà.

