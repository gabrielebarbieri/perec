
Le parentesi 
L'erosione 
cancellerà le Alpi, prima scavando valli, 
poi ripidi burroni, vuoti insanabili 
che preludono al crollo, gorghi. Lo scricchiolio sarà 
il segnale di fuga: questo il verdetto. Rimarranno le 
pozze, i montaruzzi casuali, 
le pause di riposo, i sassi rotolanti, 
le caverne e le piane paludose. 
Nel Mondo Nuovo rimarranno, cadute 
principali e alberi sin tattici, sperse 
certezze e affermazioni, 
le parentesi, gli incisi e le interiezioni: le 
palafitte del domani. 


Paradiso, Caprino, Cavallino 
lo credo che un vecchio 
da qualche parte immobile sul quai (scura 
ombra antistante l'acqua marcia) in bilico 
sul margine, dove straborda l'onda al 
passaggio di parodie di navi, 
un marinaio d'acqua dolce, cupo 
turistico Caronte lungo il golfo, 
guardi la sera il lago. 
Da impronunciabili presagi apprende che 
da sotto (egli sa) usciranno. 
(I pochi morti annegati non vengono di 
solito tratti in superficie: 
correnti ignote e mobili fondali, lucci, 
alghe incolori arrestano 
il transito dei pallidi). 
Verranno 
una notte inattesa e prenderanno 
possesso della città: nerastri, untuosi, le 
algose chiome sciogliendo, 
a sconvolgere verranno, per tingere, 
infine, di catrame 
i rami, e benzinose essenze. 


(In gita a Courmayeur) 
e quando allora nell'estremo attimo 
(i motori accesi, le scintille 
elettriche, il braccio nell' attesa dello 
start, la paletta rossa) 
tra una ressa appare (di soldati, 
stridenti, partenti tutti, ritardatari 
affannati, valigie, cappelliere) 
coi suoi colori appena ingrigiti 
(lo sporco delle stazioni, la puzza; 
poi, si sa, la stanchezza, la fretta, il 
vuoto allo stomaco), 
e (immobile tutto, sospeso!) guarda 
lui, annichilito 
sul marciapiede senza tiket, 
stremato, che penzola (come da un vuoto d'aria) e 
infine (mentre tutto riprende 
a muoversi), superata la prova, 
iniziato al mistero, la parola che potrebbe 
nascere, il finestrino inceppato, 
la corsa del pistone. 
(Lontano mugghia la Dora Baltea) 


Bollettino stradale 
Il desolante inverno sbraita fuori e 
non tintinna 
di slitte e renne, ma lupo famelico 
fruga poltiglie di foglie cartacce 
cartocci di bucce d'arancia; si andrà (cupi) 
raschiando nella fanghiglia la gola, sputacchiando 
(attaccati al freddo, da lui 
sostenuti) su crinali 
di bestemmianti montagne: 
Corno di Gries! Pizzo di Claro! 
(o ancora: Pontresina! Diavolezza! Piz Lagalb!) 
Il desolante inverno ulula fuori o 
anche dentro 
che è un buio quasi pesante, 
e posa ghiaccioli inattesi 
su cornicioni e barbe (e inquietanti 
formule sui vetri) e rugginosi 
automezzi (trax, containers, TIR in ringhiante 
parcheggio, la berlina del Führer recentemente 
vista su foto in periodico nell' altra attesa, 
dal dentista, l'automobile da corsa coi serpenti sul 
cofano, argentei). 
Sulle murate del castello, mettiamo, 
l'intabarrato appare, getta 
uno sguardo di sotto, accenna 
un passo di danza, dei preliminari, corre sul 
posto. Batte le mani e rientra. 

Il desolante inverno abbaia sempre 
demente cagna: uno lo sente 
se tornando, sgombra la strada, 
dritta, l'ora non tarda, con una mano sul 
volante voltandosi preso da raptus, 
giunto all' apposita piazzola accosta, piscia dal 
monte delle Ceneri nel vuoto (in faccia l'altra 
sponda del nulla) e riandando, 
soddisfatto il bisogno, allacciando si, all'auto, come per 
infantile curiosità, restando un attimo sul ciglio a 
contare gli altri che sfrecciano, sentendo 
tra i rombi l'afflosciarsi delle spalle, gli occhi 
in progressiva torbida dilatazione, ricordando 
il mattino, la partenza (e «non sei neanche 
più capace di fare un abbraccio») e ancora 
pensando di dover scendere l'altro versante, 
scegliere tra sinistra e destra all'ultimo 
bivio, incanalarsi quindi in autostrada, per 
perdersi poi intorpidito nella sigaretta, nel rito 
del sole calante ... 


Riflessioni sul fallimento 
I
Erano le notti che si automobilava 
senza (naturalmente!) meta, parlando 
di Artaud, di Stanislawskij, di Jerzy 
Grotowski, della Comuna Baires, poi miseramente 
finita in delirante nulla; di sesso e psicanalisi, certo, di 
politica. Si pensava a uno spettacolo 
sul terrorismo tedesco, sull'alienazione svizzera; 
si girava in macchina di notte. lo imparavo a guidare. 


II
Sia chiaro subito a tutti: quei sogni 
rimasti lì (la sala buia, i ritagli 
di tendoni alle pareti, per l'atmosfera, 
la balaustra cadente, i tavolini del vecchio 
sanatorio, il fallimento 
totale), inespressi, pure larve, i monologhi, 
la girandola di attori pezzenti e tutto ciò 
che è sepolto 
(a meno che anche tu, gettato 
in avanti, in fuori, teso in movimenti, a 
brandelli, in goffe danze), e i volti 
eccetera, quei sogni lì dico 
o si hanno oppure no. 


III
E questa, vedi, è la scrittura 
della rabbia inespressa, covata in sentina. 
La scolpirei su pietre dure, 
irosamente (ricordo un'iscrizione 
pompeiana: quisquis ama valia, peria 
qui nosci amare, bis tanti 
peria quisquis amare vota). 


L'arrocco 



Senza che nessuno lo sapesse 
avevamo fatto una scuola 
di crudeltà: quanto mi serve 
ora, 
su questa scacchiera 
obliqua 
(le pedine sono coperte di 
una fanghiglia fitta 
verdastra: raschia raschia 
non ti sai muovere, 
tentenni; le linee sono travolte, 
gli alfieri mangiati (i cavalli, quelli, 
meglio non parlarne: ci dicevano vedrete, 
impazziranno in un turbine a travolgere 
uomini e cose: e certezze; io non credevo 
questo, proprio così. Ma neppure queste 
scuderie vuote, silenziose, e la puzza 
di carne bruciata dietro l'angolo e questo lascito di merda secca 
che ricopre ogni cosa): restano 
gli immobili sovrani, le flaccide 
regine dell'accidia e dei bombon sbragate 
nell'orgia di filaccica delle case centrali, le rigidissime 

torri maculate, muscose verso nord; l'arrocco resta, e l'agonia 
verminosa dei pedoni 
diffidenti, baffuti, iracondi: servi 
come sempre). 


Il luogo del delitto 
Scena: un'aula (magna), degli affreschi 
(orrendi). Hanno cambiato le sedie, il piano 
è coperto da un telone. 
E qui parlando adesso della lingua, in disattento
ascolto di relatori sconosciuti (connettivi 
interfrasali, pagina tal dei 
tali, incomprensioni sintattiche, nuove teorie 
didattiche), gli stessi alberi fuori spogli, e quel 
grigio di allora che senza sedie (in fondo 
ammucchiate inutili) sul finto pavimento in legno 
seduti (ricordare: c'era - a volte - della musica) si parlava e 
parlando erano parole a essere usate volendo 
capire credendo di potere 
risalire 
a cose, a sogni, a corpi. Un secolo 
dopo: cioè adesso. 


Catenaccio forzato 
E maledetta sempre uguale metacampo di 
terreno pesante, zolle divelte, 
risse al centro. Non se ne esce, si cincischia, si 
ingroppa la palla in forsennato 
dribbling, in giochi pericolosi terminanti a lato. 
Sopra dicono ci sia gente, bandiere, 
immobili striscioni in attesa del goal. E oltre, 
al di là della riga, della lunetta centrale: 
prati verdi, molli, da lanciarsi al galoppo, 
da infilare la difesa in corridoio, da finalmente 
smarcarsi. 
Ma intanto non c'è altro da fare: correre nel nevischio, 
sprofondare nella mischia, claudicanti, a gomitate 
e spallette sgusciare fra i ginocchi, ansimando 
tenere la palla. 
Male che vada rifugiarsi in corner. 


Cortese invito alla dama 
(promessa di brindisi)
Vieni mia cara sediamoci
a tavolini in bilico 
in caffè sconosciuti. L'assenza 
di bussole e sestanti, lo strappo 
alla carta geografica, il guasto della radio, 
il furto dei cartelli indicatori 
(o peggio: il mazzo rimescolato 
senza remissione) 
sono cose acquisite. 
Manderemo cartoline agli amici 
ai nemici pesanti pacchi inconcludenti 
o inconclusi; agli indifferenti e ai noiosi 
bottiglie di Chianti annacquato (se non fiaschi) 
sottratte all'esportazione in America. 

Il vino - quello buono – 
ce lo berremo noi 
perbacco! 



Per l'abolizione della storia antica nelle scuole ticinesi 
Credo che sia troppo tardi 
(tra venti caldi e sabbie) 
per evitare il disastro 
disse Assurbanipal con muta 
cuneiforme 
disperazione a Tecnes 
lo scriba. 

E rimase 
nella sera sabbiosa assorto 
da Ninive guardando 
l'infinito contro 
le orde guerriere le onde 
del Tigri i mattoni 
affioranti (i libri) il rotolio 
dei secoli 
l'oblio. 



Heteroptera
O anche quando vengono
– le lunghe code, i ranghi,
e le frotte impazzate, intristite –
patetici, anacolutici
e ci snodano
i serpenti sintattici, malefici
crotali, a voce o in bollettini
anastatici,
giocandoci poi come gli acrobati
– gli applausi i panegirici
i grafici economici i tagli indispensabili
alle spese sociali i purtroppo inevitabili
sacrifici –
famelici, energetici
questi cari
politici



Variazioni sull' emicrania 
I 
La polvere bianca immaginare anche 
e il giorno accecato di labirintiche case. E 
tu che dici «il caldo» va bene 
ma ricorda anche 
i binari fuggiranno senza dubbio divergenti 
sarà una manovra a tenaglia a schiacciarmi la testa. 


II 
Non senza shock si rompe l'uovo 
per zabaioni e frittate, o sul cerchio
del tegame, per l'occhio 
di bue; e neanche si prepara 
il cocktail senza shaker, e il ghiaccio 
non si stacca (testardo) dal container, e 
l'affilato coltello 
mutila gli agrumi, affetta le tartine, 
fruga i guizzanti visceri al salmone 
per estrarne le uova, e quando 
insanguinato appari, affranto, sulla soglia, 
il braccio teso, la risata, il vassoio, 
la sigaretta 
(l'improvvisa vertigine, il pronto sostegno 
degli ospiti) ... 


III 
Il giorno dopo 
lasciavo calicanti sul tavolo (in dono all'ignoto). 
Perché dal marciapiedi lungo il lago 
nel vento, con nuvole rapide sopra, e violenta aria 
di sera in giro, 
avevo visto le rocce corrugarsi io agghiacciato. 
Seguendo la caduta del sasso (dall'alto, a rimbalzi, giù 
scendere, picchiare i radi arbusti, incagliarsi nei 
crepacci, ripartire verso l'acqua, toccare 
il bordo, immergersi, con spruzzi, per sempre). 
Camminando sul bordo dove sfugge il confine. 



IV
Piangenti i salicioni nell'obliquità del sole, 
a sera incipiente, presto calante, e tacito 
il monito dei fogliolini rinseccati, 
non si sa come rimasti in cima ai pioppi 
nel tremolio. 

Un castello sopra di pietra assolutamente grigia 
con merlature a raggera verso l'assurdo. 
Un altro più in alto e più piccolo 
e sotto: prevedibili strade, immobili casette, 
nanerottoli e fontane nei parchi. 


Fine inverno 1983 
Fuoco (fuoco!) e crepitanti 
fiammate nei prati e tempesta 
di vento sulle case degli uomini. 
Ma io sono 

l'ululante pantera: digrigno 
i denti aguzzi, scendo dai ghiacci, 
dalle rocce azzurre, mi travesto (m'imbelletto), 
m'accosto odorosa e li afferro. 
Cerco il sangue e le ossa. 


I
Ne arrivano alcuni con arance o altri doni. 
Rappreso tremito o diverse manifestazioni di timore
sono benevolmente tollerati 
(come fatti usuali). Subito 
li si prega di seguire il bianco spettro 
(folgen sie dem Fräulein bitte) 
fino alla casamatta finale, 
la linda cataratta del trapasso. 


II
La bocca sollevò dal fiero pasto 
(mi venne di pensare) il Vicino 
di letto (nome impronunciabile): 
il mange comme un cochon, avidamente con 
rumori di bestia: vorrei la sua 
energia. 


III
Quando si entra 
si lasciano i propri vestiti 
(come da avviso, in tre lingue,
sull'anta sinistra) 
in armadio: chi ha il suo pigiama 
lo indossa (aiutato, naturalmente,
poiché si paga per questo), 
chi non ce l'ha glielo danno 
loro. 


IV
Da qui (da questo letto) mi provo 
ad inviare messaggi: con formule 

note a me solamente compongo codici misteriosi 
che trasmetto, cifrati (ad evitare le infermiere-spie), 
in altre stanze. Mi sono spinto finora 
all'ala sud (trecento metri circa 
passata la cappella protestante) col pensiero. 
Presto arriverò al Pronto Soccorso, avrò notizie 
finalmente truculente (ossa rotte, sprizzanti arterie, 
ferite da coltello: non questa stracca malattia). 
Non ho purtroppo ancora ricevuto 
risposte. 


V
Questi giochi e gli scherzi 
mi salvano credo (l'ho detto subito a tutti: 
l'importante è il senso del ridicolo, 
l'ironia da salvare - poiché tutti si lavano 
i piedi, come diceva quel maestro). 
Non addormentarsi, ecco, non concedere 
nulla ai loro freddi sorrisi: continuare l'immaginaria 
esplorazione, questo sì, stabilire contatti, raccogliere 
elementi, indagare nel 
profondo. 


VI 
L'ora peggiore, si racconta, è la sera 
quando le cose sfumano: per me, 
forse perché a me (il tavolino si offusca 
perde una gamba, la croce s'inghiotte nel 
buio) sì cara viene, è il momento più 
umano. Nell'oscurità i movimenti 
si liberano, le ombre acquistano potere. 
(Ho notato che la luce artificiale 
- i visitatori la scambiano col sole: «Che bella luce! 
Quanto sole! Di più del mio tinello!» - 
di giorno non dà ombra). 


VII
Il mio vicino di camera (un diplomatico, 
ha scoperto, di rango minore) esce domani. 
L’altra notte mi guardava
credendo dormissi. La suora di giorno (biancastra) 
dice che sono asociale. 
Da stamani mi ha preso la febbre. 


VIII
Ieri ho strappato la flebo in delirio. Declamavo, 
dice l'anestesista (è passato di qui solo per 
salutarmi, sorride. Mi studia. Sembra interessato 
alla mia persona. Diffidare.), 
il vecchio Apo a un'infermiera argoviese 
(Voie lactée ô soeur lumineuse 
Des blancs ruisseaux de Chanaan). Non capiva, 
évidemment, la rubiconda, che il suo dialetto 
e un lessico di base ütaliano per soddisfare 
i degenti. Si riscosse però (Achtung! Achtung!) 
al fragoroso tonfo del flacone. 


IX

Visita del chirurgo: squilli di tromba, 
bisturi in aria, volteggio d'infermiere. 
Distinto e sicuro sorride rassicurante 
(non un gesto fuori posto), s'informa 
del morale, mi chiama professore, 
loda le mie scelte in fatto di lettura 
(i libri sul comodino. Ama molto 
Eugenio Montale, per quanto, per quanto, un po' 
difficile, però 
felicità raggiunta si cammina, ecc. ecc.), 
mi prende il polso. Perfetto (sano come un corno). 
Allora l'intervento per dopodomani. Grazie. 


X 
E le visite? Che dire? 

Vengono qui, si siedono, s'incontrano fra loro, si 
riconoscono (vecchi compagni, conoscenti 
occasiona li, bottegai concorrenti 
ora impiegati in banca), organizzano 
cene, mandano saluti (alla moglie, 
ai figli, ai nipotini), 
leggono. 
Che dire? A loro intendo, spiegare 
che anche il lavandino (plik plik ah fuggire 
a cavallo di una goccia) sembra una via d'uscita? E il 
pavimento (lucido però! Allora 
in quanto a quello niente da dire: 
pulito pulito!) dove slittano carrelli, 

pianelle d'infermiere (e non, e non, 
oh non palloni di bambini, lucertole, 
ramarri, formiche, anche rosse se caso), 
il pavimento! Lucido marmo che rimbalza 
gli sguardi! 
O ancora la porta 
chiusa (Apriti Sesamo, ripeto, apriti 
Sesamo) o 
socchiusa (che è peggio: filtrano 
colori smunti (smorti) - anche il colore 
viene disinfettato, disammorbato, 
devitalizzato - rumori in provetta, 
voci metalliche). 
E tutto il resto? 


XI
Chiesto un libro di Benn (Morgue): è questo, 
dunque, che avviene realmente? 
Eh? 

XII
L'anestesista è tornato (stavolta senza maschera): 
mi inizia ai suoi misteri, illustra 
la prassi di rito, invita 
ad avere fiducia. 
Si azionano intanto le rotelle del letto 
(nel frattempo, per sbaglio, 
arrivano un uomo e una donna 
che cercano la camera del figlio. 
Li si indirizza gentilmente alla réception.), 
et voilà qu' on glisse dans le 
couloir, diretti al lift. 

	
XIII
Dopo, a cerimonia ultimata, 
resto a lungo alla finestra, mangio, 
riprendo le forze. 
Seguo ogni giorno il lavoro 
dei giardinieri che ingabbiano i tronchi con 
stecche e con raffia: 
in questo modo cresceranno 
(gli alberi) 
indubbiamente diritti. 


C.d.d.
La poesia è fumo:
come tale olfattivi orgasmi
può provocare, o puzze pituitarie.
Fumosa in essenza, può elevarsi
a nube purpurea, iridescente,
o stagnare come nebbia pavese.
L’inconsistenza è nota, teorizzata:
e, dal tramonto rossastro al rutto
putrescente, non v’è che lo stolto che s’illuda
ispirato da potenza superna
(l’escursionista, sulla collina rinzeppata
di scorie nucleari, aspira l’aere
con voluttà). La nullità del poeta è eterna,
irredimibile, neppure drammatica; sopporta
i chiacchiericci delle gazze, i fastidiosi
cicalecci, i piccioni tubanti; la poesia 
è infine, mi dici, scaldabagno
di pediluvianti illustri.

Tutto ciò è ampiamente dimostrabile.




Via col e nel vento 
(o sul, o dal, a scelta) 
che in tempesta 
rimutila i soffioni indiavolato 
sfuggente e sferza e increspa 
acque erbe o sabbie 
e che rimescola 
le rabbie e gli elementi si 
cerchino. 
Dall'iride degli idrocarburi i 
rutilanti sogni proteiformi e 
gli dei informi 
e le ninfe di pozza 
e d'asfalto 
con magici alambicchi si 
estraggano. 



Orti fra case alte. 
Ruscelli ai bordi di 
fittissime 
ombre (lamiera che luccica a destra). 
Da ogni antro, appena deviato 
dal vetro, 
parte un raggio invisibile, 
disperata proiezione 
d'angoscia. I gridi 
s'incontrano al centro nel 
groppo ligneo 
del ramo. 

Non importa la selva 
dunque ma la macchia 
fugace 
il ciuffo e la zolla 
la sfida. 


A G.P. 
Ma questo lago uguale, privo 
di significativi sommovimenti, scarso d'onde, con 
affluenti striminziti, quasi in secca, questo stagno 
grande, misterioso 

in profondo, verde e azzurro, 
questo enigma tra moto estasi, 
con crespoline di schiuma trasportate da 
discordi di venti in 
opposta rabbia, 
questo lago senza via d'uscita (nato da 
paurosi cozzi di ghiacciai), se si 
esclude la Tresa, emissario 
fasullo, di scarsa 
pendenza, che mena in un altro più grande 
lago, questo arcano insomma, 
non è meno monotono dell'Arno? 



Prima possibilità: non sarà letta 
ma indagata con formule con vivi 
sezionamenti; sottoposta all' azione delle 
sonde, dei succhielli, rivelata per contrasto, 
accelerata, centrifugata, gravitazionata. 
Campioni minimi, entro apposite gabbie, 
verranno seguiti da équipes 
biancovestite di ricercatori. 
I dati raccolti, poi, 
affidati al computer. 

Seconda ipotesi: un guasto 
(inspiegabile), un silenzio teso sul 
mondo. Le macchine: ferme (le luci 
spente: tutte). Esaurite le inesauribili 
scorte 
di combustibile. Vuoti 
i laghi di petrolio, scomparse le mappe 
dei giacimenti (illeggibili peraltro 
dato il buio). Impazzite le memorie 
degli addetti ai lavori: scordate le formule. 
Sopravvissuti: topi e serpenti, e opalescenti 
torpedini nelle pozze nascoste; poi lucertole, 
non nuove a simili imprevisti (fruscii fra i micascisti, 
e rotolii, nelle pietraie). Scomparso il resto 
nel nulla (spento il sole, rotto 
l'interruttore centrale). 



Due paesaggi 
I. 
Le acque della pianura 
si smistano in intrichi di canali; 
sul fondo si immaginano gibbosità, 
protuberanze melmose, rifiuti solidi. 
Appena invece sommersi, o galleggianti, 
fluttuano ciuffi d'alghe, 
copertoni nerastri, 
resti odorosi d'incerta provenienza 
(oscuro è il viaggio delle inutili cose: 
alcune arriveranno agli estuari 
ad ingombrare spiagge, intralciare bagnanti; 

s'incaglieranno, altre, nelle chiuse 
pescate forse da pescatori ignari). 
Fra canale e canale stanno i campi 
popolati da ranocchie rospi e topi. L'assenza 
di rilievi montuosi e le nebbie velano a 
volte gli occhi; e insensato 
appare l'ordine delle cose, mostri gli aratri 
su strade definite da incomprensibili crocicchi. In 
giorni d'eccezionale tersità 
sbucano tuttavia, quasi a mezz'aria, 
le cime delle Alpi, tra nuvole: 
le rincorre il pittore, trasognato, in 
lontani triangoli rosa. 


II 
Profondo azzurro (quasi cupo viola) 
abbandonato per sempre 
travi sto forse, compiacenti i pertugi tra le case, 
nell' attimo del fischio e del segnale 
che luminosa allontana la Puglia. 
Il treno non dà scampo. 
Molto più tardi nell' odore di rotaie 
furono le montagne, digradanti profili 
dicono a solatìo, laghi anche, 
con baie e insenature, pesci 
con nomi strani (si pensi allavarello); 
pianori a tratti, ma corti, 
chiusi da boschi obliqui, rotti 
da valloncelli, cieli irti di rupi: 
die Schweiz insomma, sia pure, 
con teutonico scorno, italienische. 
Furono, dico, altre voci, altre stanze a 
circoscriverle i sogni: 
soffusi però questi, e per sempre, di 
ulivi e mare. 


Ho visto lo scemo del villaggio camminare nel suo 
silenzio sterminato. Quattro cavalli bianchi lo 
accompagnano nel freddo dell' alba. 
N on ti guarda: ti attraversa (ti supera) col suo 
sorriso ebete 
sotto il colbacco. 


Al doganiere dichiaro
una scatola d’ovomaltina,
frutta secca, piselli sotto vuoto;
a mio modo solenne, poi,
due bottiglie di vino.
Taccio invece di te, della tua foto
nascosta fra i documenti.
Annuisce contento:
mi crede sano.

 



Rade un gabbiano l'acqua a volo teso: 
e non la increspa. 
La nebbia lo inghiotte. 
Un cane annusa 
curioso della merla che saltella. 
Anatre verdi e uccelli 
vari vari scherniscono (gracchiando) 
il nostro silenzio. 


I pioppi, a prenderli da dritta 
imbroccandone il filare, 
sono lunghe distese 
parallele, ossessive. 
Ruotando l'asse, 
la visione si fonde 
nel verde amalgama 
mutevole basso foglioso 
a velare ciò che segue 
sullo sfondo. 




A corte 
Come si suole, 
addobbata si 
supera la soglia 
della camera rosa, 
l'iridato acquario con sogliole 
cavedani e alborelle dipinti alle 
pareti (Venere al centro, su 
conchiglia carenata, otto 
ippocampi. Nettuno 
sdentato e sbavante tra l'onde); 
al centro, sul soglio, 
il Delfino si arieggia le branchie. 
Salgono bollicine azzurre. 



A Piacenza 
Fuor di metafora 
la donna della casa rossa 
(con maglione bordeaux) 
parla dalla finestra 
alla donna della casa azzurra 
pavesata di lenzuola blu. 
Foschia (umidità!) sullo sfondo. 
Anche nebbia. Dai tetti, il prodigio 
cromatico è osservato 
da gatti, 
indifferentemente colorati. 



28.2.1982 
Montù (mot clef, 
mot de passe) è un paese 
sulle colline dell’Oltrepò 
pavese; 
qui Ibrahim (il figlio 
dell'uomo il cui nonno era amico di Dio) 
è stato scoperto 
e chiamato 
faro 
che sorride nella notte. 


Val Trodo 
Scende aguzza e incassata dal Tamaro 
Val Trodo, con scossoni di pietra ferrigna, 
rossastra (scoscesa ripa prima, poi bosco 
fitto, deserto), solcata, 
di scure righe laterali, quasi a picco, 
senz'acqua. Nascosti in agguato: 
i bunker, le sagome automatiche, 
gli obici pesanti. 
Qui si insegna la guerra. 



Posso solo restare immobile, osservare 
il movimento delicato delle foglie, dorate 
prima, poi gelidamente verdazzurre, 
con lo sparire del sole di settembre 
(e l'apparire di fumiganti brume, 
di umidi vapori); e i digradanti colori delle felci dal 
giallo al bruno, con punte di rossastro; 
o poco più in là l'arabesco 
di foglie e ricci, col brulichio consueto di formiche nel 
terriccio, attorno a vecce, chanterelles 
e cortecce squamose, umidicce; 
e ubriacarmi dell'odore di legna 
nel profondo del bosco. 


Adesso che la stagione si incupisce in densità 
cirro se in nembi da nord 
(i temporali lasciano propaggini d'acqua e fangosi 
prolungamenti nei faggeti; sotto imbrattati tronchi 
di betulla nascono funghi, inizia 
la lenta marcescenza delle foglie 
- e qui invece non è il marciume della terra, ma la 
poltiglia di the, di carne di scimmia -) mi pesa di più 
questa assenza. 
Voglio immaginare la partenza delle rondini, l'arrivo 
dei gabbiani; 
e ricercare nei boschi, marciando, 
un tuo colore autunnale, un tuo segno. 



«Dramma!» tu mi fai «Uno Svizzero in fuga!» 
(i tuoi eroi seguivano a distanza 
su disperati pedali). «Tanti» avrei risposto 
«fuggono, in un modo o nell'altro». 
Ma cade qualcosa, non ricordo, o arriva il drink; 
o uno guarda l'ora, e si cambia discorso. 
Poi si va tutti alle gole lungo il fiume, 
dopo il mulino e i cerchi 
delle ipotetiche trote, dove l'acqua fa gomito 
e il forno (del biancone) continua a girare; passiamo il 
ponte di ferro, entriamo fra le baracche 
(qui non viene quasi nessuno, naturalmente). 
I vetri rotti, la ferraglia in un angolo 
(biciclette, carcasse di macine, bisunti pomo). Le 
scritte col gesso (“Dio abita qui” 
e altre, incomprensibili), i fiori. Le svastiche. 
E adesso è tutto chiaro; torniamo su al paese 
dalla strada dei camion, giocando con l'eco del tunnel 
a gridare nel buio. 



Der blaue Bunker 
(ipotesi sul nemico) 
Letti blu, pareti blu. 
Geometria perfetta di forme. Calcolata volumetria 
degli spazi sotterranei. Ombre verticali, 
perennemente immobili, simmetriche alla 
tangibilità reale. 
Incroci di linee rette, tubi neri, dall'alto al basso, 
condotti d'alluminio orizzontali. Pochi gomiti, mai 
casuali. Tutto previsto, prevedibile, funzionale. 

Letti blu, pareti blu. Silenzio 
irreale. Appena percepibile ronzio, 
vortichio dell'aria nel condizionatore. 
A tratti un lieve crosciare d'acqua 
nei tubi neri. 

Rilassati sei nel centro del cristallo 
(quarzo rosa, quarzo occhio di tigre, 
ametista prisma durissimo) circondato 
da spalti di granito (quarzo feldspato e mica) 
al sicuro dietro porte blindate. 

Tutto è pronto. Da tempo. Vengano pure ora. 
Attenderemo gli eventi nel cuore delle montagne. 

Letti blu, pareti blu. Echi di passi 
(ma pochi) metallici in corridoi paralleli. 
Locali comunicanti, labirinti, 
prospettive ingannevoli. 

I defolianti, gli aggressivi 
chimici (nervini), lo strisciante 
napalm, gli allarmi atomici. 
La guerra tradizionale, il conflitto nucleare, gli 
scontri stellari: tutto previsto. 

Monitor on, light off. Immagine: 
macerie fumanti, carri armati, cingolati 
leggeri con sopra granatieri dal volto 
nero. Buio. Clic. 
N uova immagine: elicottero 
solitario sulla valle. Si stacca 
una nuvola bianca, vischiosa, 
come a spegnere un incendio immaginario. 
Poi: volti deformi, cadaveri nerastri, 
gonfi; braccia e gambe puntinate 
di colori vari. «E anche questo 
- fa lo speaker - potrebbe succedere». 

Il nemico (pare) 
arriverà all'alba 
(inutilmente inatteso) 
o giù di lì. 
L'importante 
è chiudere sempre bene la porta. 

Nell'immobile notte il sogno. 
Di scivolare fuori, di aggirarsi 
all'aperto. Richiudere illoculo. 
Camminare opalescenti. 
Sdraiarsi su luccicanti erbette. 

Letti blu, pareti blu. Fòrmiche 
bianche. Convergenza di linee, 
incroci d'ombre. Silenzio. 
Immobilità. Ronzio. 

Temperatura costante. 

Non nostro questo luogo certo. 
Altri magari: filiformi, raggi 
di luce mobili, intelligenze angeliche 
o perfette si muoveranno qui. 
Amianto e nichelio saranno le insegne del re.

Coprire di scritte le pareti, sventrare i 
materassi, scardinare i bulloni. Svellere 
gli infissi, forare i tubi. 
Le coperte, le lenzuola: brandelli. 

Poi un giorno sarà riscoperto. 
Come i denti 
dell'ominide di Agrigento, o le mura di Troia. 
Si faranno ipotesi, indebite illazioni. 
Qualcuno dirà qui viveva 
una volta eccetera eccetera. 
(Oppure con un po' di fortuna 
ci penserà un terremoto a cancellare tutto). 



Lettera da Tinizong 
Niente d'eroico in questo esilio 
casuale. Il marinaio ricorda 
lo stacco della nave dal pontile, 
le musiche d'addio, gli ultimi spari 
del cannone di terra? Io no, 
io non so dove, quando la partenza (se 
partenza c'è stata); da qualche parte 
s'intuisce ci dev’essere un errore 
- mio o d'altri non importa - un'imprevista 
smagliatura, un sasso fuori posto. 
Né basta dire che adesso (quando?) qui (dove?) si 
aprono inconsuete visuali, angoli acuti 
di realtà (e intanto sfugge il resto del cerchio). 
La disfunzione è altra, è nei vapori 
che velano le cose, confondono le case 
le chiese le chiuse; e chi sa più se l'inaudito 
tumefarsi dei volti, e l'appiattirsi 
e l'inarcarsi dei monti, e il beccheggiare 
dei ponti siano segnali veri, tracce forse 
di un mondo altro, sottostante, 
che irrompe a tratti violento, 
o fantasmi neppure ipotizzabili? 
L'esilio comunque è in questo non essere 
intero mai, non esistente del tutto 
nell'istante, e sempre distante 
dal vero. 


Nottetempo 
E «odo greggi belar, muggire armenti» 
si potrebbe pensare di dire in simili 
occorrenze. Invece non si sente niente, 
la vallata è come morta. Che qui 
nasca il Reno sta scritto sulle carte. 
Positivamente si può però affermare: 
che sul tavolo c'è una bottiglia semivuota 
contenente un liquido verde; un orologio, 
dei giornali tedeschi. Un allettante 
nastro absolutely live muto 
per carenza di adeguati mezzi tecnici. 
Cicche, cenere e un vago odore di vomito. 
La parete è arancione la notte fonda. 



Però più spesso è diverso. 
Un luogo senza coordinate senza storia 
apparente. Io sono già stato qui 
(ma è una sensazione fuggevole) 
o ci verrò un giorno. 
Indizi senza nessi. 
Affidarsi ai sensi (il settimo, l'ottavo ... ). 



Nottetempo II
Il castello di carte ha contenuto 
lunghe strisce d'attesa 
elevato in sospensione di respiro 
nell'immobile noia 
su tre piani concentrici con 
bordi a stella. 
Non finestre ma intere pareti 
mancanti concedevano osservare 
labili presenze ombrosità speculari 
parvenze. 
Con l'alba, adesso si può dire ha 
retto una notte. 
(Poi alcuni a luce fatta amano 
riordinare: re con re 
picca con picca. Sursum corda. Il 
tutto nel cassetto). 



Nominatio 
E portare con sé: la durezza 
delle montagne, le sterminate 
pietraie, la solitudine dell'acqua. 
Gelidamente distante, aliena. 
Sapere questo, intendo, della sua esistenza. 
La neve, quella che resta comunque 
negli anfratti a nord, in forma 
di luminosa lingua o guizzo. 
La stratificazione dello scisto, l'impasto 
del granito; la corrucciata 
dolomia. 
Il lontano, il freddo, l'assenza. 
Volare il falco altamente. 


A Milano per un bicentenario 
Arrivando pioviggina e continuerà ancora a lungo. 
Si cercano gli androni dove la gente si ripara, 
immaginando i discorsi, gli speriamo che smetta, 
gli e io che per scaramanzia ce l'ho sempre 
e proprio oggi; e nel frattempo 
ci si ammala, con fredda determinazione, 
sotto la pubblicità degli pneu. 
Quindi è naturalmente un caso che si guardino le 
illuminate finestre, per spiare 
piante finte, ghirlande, tappezzerie a fiori, i 
trompe l'oeil sulle pareti di fondo, 
il poster dei Tropici, la foto del Cervino, le 
gigantografie del bosco, a tutto muro. 
(Forse per questo stava sempre in casa - a scrivere. Ma 
di notte, alzandosi - a pregare, 
doveva pure incontrarli, gli scomodi fantasmi: di 
desideri impazziti, di turbe urlanti. 
Di esili donne morenti). 


I casi della vita 
I. Nominativo 
Io. Tu. Tu ed io. Noi. 
Essi ma non tutti (solo alcuni). 
E gli altri? 
Lontani sempre? O? 

II. Genitivo 
Dei tubi e degli scarichi. Degli archi 
metallici, di tutto il grigio del ferro e 
delle facciate grigie di Parigi. 
O anche del Tunisino di turno e del suo nero 
(e della tuta arancione), e dello strano 
restare eretto ai margini del bianco 
corridoio del metro; della poubelle, 
delle lustre mattonelle e delle belle 
visioni dei turisti. 
Dei sogni tristi dei clochards. 
E di tutto questo è. 

III. Dativo 
Al bianco inverno a nessuno concesso 
all'alba devastata 
al calpestato cielo, e mare, all'ultimo 
orizzonte a tutti escluso. 
Al bianco inverno, alla cancellazione, alla neve. 

IV. Accusativo 
Il vociare birroso, il vomitante 
viavai. Le Alpi e i loro corni, 
le bandiere. Violette e geranei 
e i plastificati palmizi, 
le travi (finte) a vista, i Messicani 
chitarrosuonanti (gli speroni). Che qui sia tutto 
un paradiso verde, un limbo 
danaroso. 

V. Vocativo 
O regina del buio, presenza opaca, 
soffusione violacea, tinta mozza; 
o grande opacità, cupa presenza, 
abisso viola oscura presto obnubila 
ritingi. 

VI. Ablativo 
Finito il cherosene, intasato il condotto, 
ritornato il gatto, pulcioso, dal fuori 
oscuro, con fatica e martello, 
e poi abbandonata la speranza, ma dal freddo 
sospinto, riaperto, riprovato a picchiare, 
ma invano, accertato il danno, 
nell'irreparabile assenza di caldo, 
applicato il cerotto. 




Ci sono uomini sopra i campanili di questa pianura 
agitano gambe braccia innalzano grida 
alcuni si accovacciano si tagliuzzano 
certi scoppiano come palloni colorati 
certi si afflosciano rientrano nella terra 
certi giocano al girotondo a moscacieca 
certi sono tagliati in minuscoli pezzettini 
altri partono lontano non se ne sa più nulla. 



Appunti per una morte non avvenuta 
Dalle aeree vallate, per le nubi, 
nel candido segreto penetrati, nella schiuma, con strida 
forse, o pianto soffocato, nel candore, nella panna dei 
cirri, degli strati, 
nella pace del cielo a pecorelle. 
E dopo lo schianto o bang, per scintillanti 
traiettorie, meteorizzati, urtanti 
moviole impazzite immagini brucianti mc2, 
finalmente giunti (saremmo) sul bordo 
di più dolci vallate (e i pascoli al tramonto) 
finalmente 
anelanti alla fusione, al crash, 
a piombare infuocati nel traffico, 
sconvolgendo il tran tran delle Skoda, e le 
ansimanti Trabant, le fumose Wartburg, 
rimbalzando 
su Lada e Moskowitch: e ferraglia 
tra rombi di Samson e clacson (saremmo). 


Viaggio 
A Hortobagy per vedere il nulla, si diceva. E 
infatti saranno state duemila le oche, ma 
nessun cavallo (stranamente) 
e assoluta piattezza. 
A vagare nella puszta. A perderei. A. 




Concessione all'inverno 
La luminosa luce, la dorata 
nella pulviscolante nube, rifrangente, rosea e 
se la neve aspetta dietro l'angolo 
dietro il monte 
dietro il rosa 
tu affila i denti, i ramponi, 
arrota il passo, acumina la vista; 
prova il peso del corpo, saggia l'equilibrio. 

Attendi il ghiaccio (a piè fermo) tu 
nella luce. 

Proprio per i vari elementi: pulviscolo, 
brina, freddo generale, fiato spesso. 
Rose appassite, foglie, mazzi di dalie marce, 
capriole del gatto. 
Riflessi da ogni vetro, e la discesa della luce 
omogenea, invernale, da ogni buco di monte, 
crepa di legno, spazio di sasso. E 

tu accettalo questo inverno 
luminoso, in agguato, invernaccio 
di luce, sospeso nevischio, prolungato 
favonio, incendio doloso. 



Il dronte
E se le sprofondanti immensità temevi
sopra o sotto, i marosi o il vento,
riparo le rocce ancora erano, alla novità ventosa,
allo spruzzo, all’orrore del fondo.
Era un regno di basalto, a precipizio
su raggrumate colate di lava, su smangiati coralli.
Ma poi: un luccichio di sestanti, cannocchiali.
Abbattute le foreste piantarono canne da zucchero.
E tu inerte zampettante
prigioniero dell’isola, schiacciato
fra due azzurri diversi, di inesausta durezza.
E muri ciechi, di vele spiegate su caracche, e bandiere,
fiocchi, pappafichi, tonfi d’ancora. E ghigni
di topi, pipistrelli, camaleonti e gechi. 
