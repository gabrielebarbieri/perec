1 - a Cherubino
Forse analogie naturali danzano la gioia forse scolorita la noia dell'inganno 
vanno le ipotesi d'amore. 
Forse bastava una lama per trinciare pensieri futilità, e darci in un fusorio incontro compattezza 
temperatura brama. 
Le sorti della guerra sono incerte. Vincerò: perché Venere dàa meiregni che Marte dona agli altri. 

2 - a Cherubino
1.
Amante amato amandoti ho gocce negli occhi e sale nel palato non vi è iato tra noi 
siamo calore calato nel vivere obliando e quando guardo 
vedo che sei sole colore che muta e invita a perdersi nel solco che dall'ansia dirama. 

2. 
Gettati gli ultimi fiori lo troviamo bianco questo campo di seminagioni. Vi sono stagioni di pianto e stagioni dove il canto dei giorni muta il passato congelato. E allora percorrere cammini di muschi uniti nei vapori-sudari saper cogliere il ritorno 
di un giorno smarrito. 

3 - a Cherubino
Con bocca da bambino 
Cherubino, 
hai incatenato le mie anella, con pupilla divina ai cancelli delle acque lustrali, nei viali di erbe già percorsi per gioco, allacci la mia brama. Trama il tempo trema l'ardire nel silenzio, e tiro il filo che mi tiene avvinta Aminta mio che riempi notti di delicate note rilucenti. 

4 - a Cherubino
Cominciò per gioco poi poco a poco improvviso il richiamo degli occhi che mi fanno 
impallidire. Chiaro è il nesso tra noi trame eran già sottese correvano magie di venti. All'alato chiedo che non fermi il gioco conosco i segni dell'antico fuoco: dolce è deporre la saggezza a tempo e luogo 

5 - a Cherubino
E quando ripercorri il cammino elsa, stelo, regno del fiorire, non vi è arroganza nel tuo ardire: aquila che torni nella roccia goccia di mille spirali risali i viali dell'impallidire quasi terra d'esilio che t'accolse guerriero e ti ritrova figlio. 

6 - a Cherubino
Luminoso e solo incantamento di un giorno rimedio al tedio, divenire insieme è sortilegio di un sole che risale lucido al mattino. 

7 - a Cherubino
L'obiettivo 
è la promessa 
terra di significati nelle ore del proibito. Mentre immagini scorrono a ritrattare e rafforzare il 
rem acu tetigisti. 
 
8 - aa Cherubino
La lunga notte dell'oblio ha lasciato ferite il risveglio ore amare. Questo indifeso pensare ha il sofferto della febbre fa sentire il mondo con senso di minaccia. Puoi la gioia fare rifiorire con la tua grazia priva di confini? Inchini del dare, del volere soggiacere ai nessi che son fonti di vita: ammanti, luci, unioni bosco di librati abbandoni. 

9 - a Cherubino
Dimmi senti anche tu il correre del tempo. Sembra lontano il giorno 
dell'incantamento. Muovo i passi a sottili ritrovi, tesi fili di archi 
verso acque furtive 
dove arcadi insieme andiamo. 

10 - a Cherubino
Cucùlo incantatore
canta mentre avanza l'ora del tramonto. E da lontano voce che giungi alla foce dell'immaginare deponi passo dopo passo il breve, il lungo tempo dell'andare. 
Sogna, vivi frammenti con denti rilucenti furtive deità 
del trattenere. 

11 - a Cherubino
Anche tu invecchierai e morirai del male del finire. Resta il tempo per cantare 
una mattina ritrovata.

12 - a Cherubino
Sei giunto e la tua mano risveglia motivi danzando su declivi divini. Gemi, e i muri sentono i tuoi ardori. 
Lisa, alissa, vana ut, fenice, vale tieni e mai e ancora, a tergo il cavaliere siede e divora. 

per altri

13 - al nonno Francesco
Lo sconosciuto momento, per ritrovare il tempo insieme, s'avvicina conto ore e frammenti 
vivo negli assenti tuoi occhi l'arbitrario evento dell'abbandono. 

14 - a mio padre Titta
Scorre il fuggevole gioco
dei giorni, e ti rivedo solo.
Anche il sole muore.
Del mio amarti
resta nel buio un lume
nume della mia infanzia,
demenza del sapere. Passo dopo passo hai voluto avanzare nel baratro del niente, vocazione solitaria di chi non dura alla memoria. Senza te perdo terre lontane, rimane il fruscio di un ippocastano resta intatta una traccia, un temporale, un ipse solus, un tordo, un Margit, un'Alice e quel dice Nietzsche e la Treccani adorate mani sul tavolo da gioco. Loco, tetragono, upsa e il gergo e il greco e il fallo. Titta, ritta su te la fine non ha scopo. Sei finito in me osmosi di lombi e mente gente folle e sincera vera stirpe di disperazione. 

15 - a mio fratello Francesco
Dov'è quel luogo occultato segreto per nascondere il dato, il detto per risalire in un fruscio d'amore che non marcisca in bocca. 

16 - a Lui
Per persuadermi al tuo amore
vieni da me a sciogliere questo nodo d'angoscia. 
Tu solo puoi.
Tu fitto d'ali di laridi.
Guarda
siamo alti sul ramo
al sole del mattino.
E lasciamo perle sul cammino, dolci gocce dell'inganno. 

17 - a S.
Una Esse infinita
di Sospensioni, Sapori
Suoni lontani, solcava
emblema del muto pensarti,
il mare.
Restò,
mosso infinito disegno
del nostro incontro.

18 - a V.A.
Topazio del giorno ritrovato abbandoni la luce gemma dilemma delle consuetudini e vivi la sconfitta rinunciando al ritorno. 

19 - a M.B. 
E moriremo 
consumando l'ultima 
frenesia nell'effusione del vivere nell'idea del bello intatti i desideri e il tempo per essi. 

20 - a V.F. 
Col vuoto intorno in un formicaio di menzogne siamo 
questo presente di gioia.

21 - a L.F. 
Abbiamo messo a confronto le nostre solitudini cercate risposte appese ai fili che tremano fra noi. 
Ed ora ci guardiamo senza tempo né luogo. 

22 - a F.F.
Né dio né animale senti l'ebrezza del volo e il vuoto della caduta. Vivi in acqua profonda la moribonda presenza del tempo. 

23 - a J.G. 
Marina disseccata. Sola, ritrovo quel salire che abbandonai per tema. Mentre trema l'auspicio e il nadir dell'empireo ritrovato offre sogni da proseguire. 

24 - a J.L.
Luminosi credi siete il volto dei suoni regione del vivere in ascolto. 

25 - a C.M. 
Per te nostalgia del vero moriremo solo un momento. Per tornare senza il tormento del sapere a comporre e scomporre un piccolo assoluto.

26 - a A.M. 
Ho creduto nelle parole 
seminate come fiori. 
Tempo spazio azione 
sono sfrangiati linguaggi 
misure imprecisabili 
fantasmi di purificazione. 

27 - a E.M.
Terso profilo di mare voce che porti stupore e dipani pensieri resta in quel mondo che confonde presente e passato gocce di tempo e suoni, cristallino ghiacciato dove specchiarsi è un altro giorno. 

28 - a M.M. 
Infinito modo della conoscenza. In un solo momento l'impossibile diviene e ci toccano in sorte desiderio e distacco. 

29 - a P.P.P.
Si cibano di noi 
gli avvoltoi così può il sole cadere vittima 
del sortilegio. 
Giorno sei illusione notte caverna d'ombre dove spiccano il volo laridi 
e incensi dimenticati. 

30 - a E.P. 
Essere, ma non continuamente strappare alla vita quel niente che è mutazione infinita. 

31 - a G.R. 
Sorvolante mano d'ala dona la sorte e nulla più sorprende 
tende logiche nuove, muove prove d'osmosi ritrovi di lontano silenzio già riempito di grida, abbandono del giorno all'ombra dell'andato via. E il vento che sfiora ha albori che portano altri albori. 

32 - a V.S.
Ritornerà il tempo dell'andare nel vaneggiante presente. Assente al vivere spio il mare specchio dei domani. 

33 - a C.S. 
Gioia è la lode del lodato amico che del linguaggio regola il pensare. 
Trovo più verità in un torrente di parole che nell'incerto serto del domani 
o nella resa di fronte al saggio. 
Preme il continuare insieme 
la parola perché è il nostro amore è la nostra patria. 

34 - a G.U.
Salire nell'empireo del 
nec soli impar. 
Così il navigatore 
parlò ai venti e il vento alla poesia vicina la dea e il sentire le nostre rime votate al non finire. 

35 - a L.V. 
La ferita è già terra. fiorita di lillà l'intorno non nega né l'ora né il giorno assapora quel lento venir meno. Oggi tocca il morire ieri l'amare domani le note dell'incanto diraderanno il pianto. 

36 - a A.Z. 
Salute a chi crea danze nuove quasi tutto è scontato resta il gusto di reinventare spenta l'ultima luce dell'abituale. 
