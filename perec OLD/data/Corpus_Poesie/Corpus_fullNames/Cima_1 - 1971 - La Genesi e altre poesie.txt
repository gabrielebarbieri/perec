DELL'ESISTERE 
Tu continuerai a vivere perché hai provato il dolore, al di là del progresso raggiunto nel sangue, della pretesa ironia di superiorità. Tu continuerai a vivere perché hai cercato un legame fra te e l'extraterreno, energia che ci fa esistere. Tu continuerai a vivere come tutti i grandi, né sarai strumento di programmazione meccanica, ma premessa di riconoscimento. Un nome qualunque dove mettere il fine del nostro presente per te. Senza parole senza religioni, divisi solo dal tempo che ci costringe a vivere, uccisi dall'odio più che da morte, costretti a stringere le mani dei nostri assassini. Oggi come ieri fratelli di te, di me. Tu continuerai a vivere perché il pensiero finisce solo in apparenza. Dove hanno colpito i nemici, lì la vita comincia a valere, simbolo di distruzione per chi ne è causa: così il male ricade su chi provoca morte. Viviamo tra migliaia di non-vivi, con desideri di odio: discriminazioni di razze, colori, religioni. Loro fanno di una parola una lotta che dilaga, noi non vogliamo vederli; loro parlano lingue che non conosciamo e hanno il colore della distruzione. Tu continuerai a vivere e un giorno sapremo di vivere anche noi, seguaci di mille religioni, che fanno capo a un solo Dio. Assertori di mille politiche, che fanno capo a una sola giustizia. Siamo e vogliamo essere più di sempre, anche quando gli altri non sanno, e un destino comune ci brilla dentro, lo vediamo ed è per questo che vale. Il giorno della tua morte siamo morti con te per continuare a vivere, a esistere. 

DELL'AMORE COME CONTRAPPOSTO ALL'ANGOSCIA 
Dopo il perdersi in nuovi e passati destini, emerge vera la sintesi voluta e cercata da sempre, confine di ancora impreviste soluzioni. Passati il pianto e il riso, questo tempo di contemplazione ci lascia ad aspettare: unica alternativa nel cosciente domani. Emerso il disprezzo per i valori passati, per l'assurda ricerca di bene per il bene: favola nel contesto di deviazioni fatte di credulità. Lasciati i presupposti distruttivi, gli egoismi che ci costringono lontani dai nostri ideali. 
Io voglio amarti, tu anche perché il perdersi di sempre diventi vivere, e il ritrovarsi: sopravvivere. Dimentica di luoghi scontati di predestinazione, non fine che mi sovrasta come per il passato, non presenza del vuoto, che mi divide nel silenzio di lunghi interminabili occhi-vuoti: il lume che tu hai è il mio lume. 
Io voglio amarti, tu anche liberi da ogni assurdo senso di potere, senza opposti né oppositori. Dove ogni negazione è fatta per dirsi, ogni affermazione per amare. Chiusi al sentire ogni forma inferiore di rivalsa, quando anche il solo dire è religione, e il vedere assoluto di un mondo di desideri al di là del reale. Dove metafisica e seme si confondono nell'ordine prestabilito. Questo guardare per sentire e sentire per guardare, è il vero asse gravitazionale che ci sorprende, che ci lega. Ê assoluto di liberazione, senza il pensato dove il reale ci precipita. Dimenticate paure e timori, ogni violazione è principio, è divenire in nome del fine per cui ci si muove. Non nuovi credi con vecchi pretesti, angosce di ritrovamento e deduzioni che assottigliano il sentire. 
Io voglio amarti, tu anche perché l'intorno che precipita sia domani avulso da te, da me. Mentre l'involuzione corrotta dei miti grida al fare per farsi, in noi c'è il voluto: dare per darsi. E il luogo di sintesi è nell'oggetto amato, senza egoismi 
o deviazioni. Al domani, all'imprevisto opponiamo il desiderio di renderci vivi. Unica reazione alla disgregazione: il guardarci, il sentirci. Sintesi di sempre nuovi domani. 

DELLA VIOLENZA La violenza prende, distrugge 
l'idea, frammenta lo scopo, crea la rivalsa. Ogni ideologia perseguitata diviene a sua volta un credo. Processo di pensiero, stadio di confine tra l'etico e il contemporaneo: scissione nelle determinazioni della vita vissuta. Per voi il voler salvare chi vuole distruggerci, è coercizione alle idee, mitico sacrificarsi. Voi cercate distruzione nella violenza, lasciati i confini, i risultati dell'urto di passioni, cercate ripieghi con smembramenti. Compimento di un predestinato irrazionale. Voi non potete capire le contraddizioni nel capovolgimento. Discontinui, per le antinomie iniziali, date luogo a rivolte e suggestioni. così, sempre emergono i primi per spostamento di idee. Ogni pensiero d'uguaglianza è compresso, diviene violenza: distrugge il pensato iniziale. Nuovi credi con vecchi pretesti per riprodurre il congegno: degenerazione nel ritorno a ritroso. Nessuna mediazione tra libertà e necessità, paradossale ricerca, ambizione. Il gruppo si muove con nuovo odio, e il gruppo diviene partito, religione. Concorso di uomini sostituiti, doppio senso di ogni idea che porta al suo contrario. Avulsi gli uni dagli altri. Sviluppata una tecnica, che ripete gli stessi fenomeni. La vostra realtà non si sottrae alla costrizione del sistema. 
Diviene con esso, nuovo che sia,
ma pur sempre sistema che coinvolge.
Trascinati nella situazione
ambigua di universalità
voluta come termine di
movimento. Eccovi incerti
sui vostri stessi compagni,
perseguitati dentro e fuori.
Unico senso di ribellione,
il sopravvivere mentre vi
schiacciano. Capacità e destino
in ugual misura con diversa
accusa. Attimo deformato,
si muove come mezzo primario,
senza intento di recupero.
Dimenticando i contrasti,
diamo regole comprensibili.
Voi, temuti per la falsificazione
dai vostri stessi interpreti.
Nella solitudine è la coerenza.
così finalmente il sistema
si disgrega e restano gli occhivisti
per portare nuove misure.

DELLA SOLITUDINE 
Un vuoto che diventa ragione di sopravvivere ogni giorno senza differenziazioni. Accettato il compromesso delle ingiustizie universali, chiuso il domani più del presente, intorno a persone senza nome. Lotte condannate nel concetto prima di nascere. Responsabili del passo a ritroso prima di muovervi. Cercate risultanze che lascino un modo solo, a chi crede nei problemi del sopravvivere, dei sopravvissuti. Noi vogliamo capire. Costretti alla solitudine del non pensare, del pensato che condiziona. Solo i limiti estremi: ricchezza, miseria, toccano il fondo della nostra inutilità. Trascinati a vivere dal supplizio che nega qualsiasi evasione, pensiero e pensato si distruggono. Destino di sostituire il pensare al contesto pensato. Nulla di presentito senza verità rende felici: ci toglie il modo e il vedere. Un correre di immagini dove l'effetto distrugge il pensare. Ogni giorno assillanti banali; col vostro ambizioso progetto di irreali formazioni, persuasi a togliere ciò che si sovrappone. 
Siamo: presenti e passati, certi della nostra solitudine, la mia voglio sentirla, senza parlarne, per un moto che diviene ragione di sopravvivere. 
DEL RITROVARSI

Dopo il ritrovarsi di sempre,
l'incombere del nuovo apparente:
procedura di ricerca,
apparente catartico distacco
dal contenuto possibile uguale.
Oggi, scontati nel loro volere,

sentiti, non ancora ascoltati,
assiomi di atavismi e arroganze,
in stretta connessione nel cogliere
il vuoto. Nello stentato di simboli
nuovi, impotenti a sanare il disgusto
di vivere, il rifiuto di amare.
Fondamento di un universo minore,
costretti più da strutture che dal vero,
come voi, col pregiudizio che non ammette
forma di condizionamento. Cerca
di ridurre a simboli il passato
uguale e diverso, inutile evasione
di sempre uguali domani, dove
la facoltà di natura ci è tolta,
da destini di finire tutti e sempre.
Stessi limiti e diverse illusioni.
Al di là del pensato, dove
il reale ci precipita. L'io
del mondo fuori di noi è disciplina
da concedere, violenta distruzione
del potere: per contrapporre il falso
infinito e mettere a capo
non realtà ma prospettive. Dove gli odi
si assottigliano, dove uccidersi
è rigore: senza logiche nel distacco
dal contenuto primitivo. Colto
il vuoto delle nostre strutture.

DEGLI ALTRI
Assorbono in sé l'immanenza
nel movimento a ritroso,
simbolico oggetto di necessità.
Intaccano il significato,
frattura dell'evento preistorico.
così il ritorno di sempre nuovi errori,
concessioni di esigenze, fatti prima
dell'inferenza di nuove affermazioni.
Più forte, indistinta laddove l'ascolto finisce, utilità è il movente. Poi gli interessi di logica: senza termini e senza assiomi, rifiuto di esoteriche sostanze, fuori e dentro di noi. Dove volete portarci? più inutili che avulsi, specchi di luoghi conosciuti sguardi-visti di chi soffre in sé per sé per gli altri, accorsi dietro il significare. Unica deduzione per ritrovarsi: il significato, frattura di ogni evento. così in potenza ostili nell'identità dell'io, operate su chi rifiuta la solitudine e ottiene, perduta la realtà, una conoscenza minore. Noi non lottiamo per uguaglianza benessere idee; forti, determinati a ignorare per non restarne intaccati. Dove portano i vostri credi? uccidono il sentire per lasciar posto all'opportunismo della macchina, senza sospetto di misticismo nell'ontologia trascendentale che oppone i soli dimenticati. A pochi è concesso il morire prima che il desiderio di uccidere abbia il sopravvento: voi asservite religione e politica a violenza. Noi vogliamo, lontani da chi uccide, in nome di credi per sopravvivere. La morte è continua contraddizione in se stessa: significato e frattura di ogni passato evento. Voi volete abbreviare, distribuire pensieri, creare motivi di odio e verità. L'unico vero che potete infliggere è lasciare pensieri e sguardi visti senza lotta che distorce le immagini: giuoco che illude una vita, luogo incredibile che dissolve. Provato il mondo senza desiderio di esso, per un reale meno doloroso, nel distacco da immagini consuete. Gli altri tornano nel giro indistinto, nuovi fautori di un vecchio mondo. Unica vera strada: l'essenza del dolore, il pensare che avvicina senza limiti al pensato. E le ultime forze: conoscere per sopravvivere. 

LA GENESI 
In principio l'azione attiva nel distacco dal nulla; dal vuoto cosmico esce il concetto in divenire: un teorema di spazi e di luci come qualità posizionale degli oggetti. E la luce distinta dalle tenebre non è corpo ma forma, manifestazione della materia. Poi il principio, radice di connessione immanente, e l'uomo: finito infinito essere. 
così ognuno di noi. Luce indistinta e scelta di paure, per riconoscere una alterità tra luce e tenebre, unica alternativa: libertà del volere nella scelta originaria, determinante quelle ulteriori. Non ogni atto è scelta, il sentire è sensazione di cose volute dagli enti finiti con assoluta necessità. E l'immanenza, partecipe di una qualità della sostanza, non sussiste fuori della stessa. Non dogmatismo trascendente ma storia, cui non possiamo sottrarci. Negati al bene perché non conosciamo la logica bivalente, essa si conserva sulle linee evolutive tra cui si divide, causa di variazioni: il bianco indistinto e il nero per smarrirci disperde sul proprio luogo. Eva, la vita, perde se stessa e trasmette l'amore. L'anima razionale si trasmette come il seme, resta la condizione, la realtà psicologica di esso nell'angoscia: forma superiore di dolore. Per libero arbitrio avviene l'infrazione al divieto, perdiamo la vita per conservarla. L'uomo vuole essere eterno: possedere nel presente l'infinito del tempo con assenza di principio e fine e successioni nell'eterno presente. Un eterno presente considerato nel futuro come fine e consumazione dei tempi. Senza un culmine per la vita, oggi come ieri. Tu e lui generati per scambio di valori, il gene agisce come forza da cui si procede: dal non essere all'essere proprio del generare. Finita la estensione del bene come numero, creati numeri nuovi, simboli astratti. 
...............
Non potete non volete capire, colpevoli perché il sapere è necessario e attingibile. Bene e male si confondono: così per noi tradizione ed errore coincidono. Ciò è dogmatico, provvisorio, si risolve senza sopraffare l'opera, e uno contamina l'altro; contrasto, assioma del ritrovarsi. Dopo ogni azione è ambiguo il riflettersi nell'indugio dell'io che annette alle diaspore del dissenso altri miti, altre lingue, altre religioni. E sempre è confuso il parlare, oggi come ieri; un parlare più lingue con meno comprensione, ricerca fenomenologica o distruzione. Non capire per non pensare mentre il pensato è al di là dell'intento. Un'atrofia di azione pensata, con riferimento del segno al designato nell'espressione fine a se stessa. Andiamo e confondiamo le loro lingue, deviazione di significati, significare in modo mediato e relativo. Né intendiamo il vostro pensare più del vostro linguaggio. Al silenzio di una comprensione astratta è logico il dire senza l'eterno pensato. Se il fratello tuo che salvi non ha nome, che importa? Forse lui corre sul verde spinato, occhio fisso, droga che divora, preso e annientato. Ma anche tu dici: «Nulla accetterò di ciò che ti appartiene» e quando dài senza pretendere, il prezzo del riscatto è già pagato. Se l'azione è volere, senso di vita e di morte, nell'eterno il tempo non pone limiti né sacrifici. Poi arriva il giorno in cui maturità ti cambia nome, e il non essere pone l'essere nella condizione del divenire. Generare è contemplazione, così il mondo e le dimensioni in ogni essere, in ogni pensato, il nome che fa capo al teorema della vita. Per poco. Il mio limite è il nostro, i nemici di te, di me, ci costringono buttati dietro i muri, tra luce e tenebre unica alternativa: libertà del volere nella scelta. Distrutti, li distruggiamo. Il ritorno degli eventi, oggi come ieri, è vendetta di un immanente ritrovarsi, di bene per il bene e male per il male. Violenze e unioni, ascoltate da chi torna, sempre con più forza, mentre il desiderio li perde più del possesso. E continua il cammino dopo la sepoltura, più veri, meno realizzati, non oggetto di desiderio ma entità. Dov'è il gioco che ci divide? Effettuate scelte di valori costanti, esiste sempre tra questi l'origine stessa riconosciuta. E se il minore con maggior talento rivendica se stesso, conosce il modo per comandare senza vizi. Senza perdersi o fare per farsi, senza gelosie. Delle mandragore in cambio di una notte, non protesta di inutili assembramenti, non gioco di parti ma equilibrio, ordine che distingua i desideri. Dal disconoscersi al riconoscersi, 
dove il dubbio diventa affermazione
e il distruggersi autoaffermazione.
E ciò desta invidia, oggi come ieri.
Cercheranno di prenderti,
occultarti in una cisterna,
ti venderanno come schiavo, cadendo
in inganni vittime del tuo rifiuto.
Poi, fedele alle tradizioni,
amerai il ritorno del principe
anche se falsa esigenza, per desiderio
di respingere o accettare le cose.
Regolarità degli eventi,
moltiplicati, sfuggiti,
per raggiungere con più sforzo
una parte dello spazio temporale.
Teoria dell'inerenza: realtà
o sostanza, cui il predicato inerisce, o totalità del reale. L'interposto interpone il principio con più forza, ammettendo la propria adesione a schiavo, ma ritorna per nuove strade, per ridare a chi ha voluto ucciderlo. Non legato alle cose: amore a tutto, allontanamento da tutto perché anche il destino convince se hai forza per sentire il richiamo preordinato di continui diversi: oggettività di un divinismo a divenire. Divise le tribù secondo i figli: sempre e insieme. Vita è processo di superamento, ha in sé la propria logica primaria, che designa la reale contrapposizione al chimerico. Ê l'insieme di forze infinite, ma sempre illogicità di morte. Trovato il fuoco centrale si procede con esso, vite parallele, immutabile essere, trovare per ritrovarsi . sempre e tutti. 
