Se la mosca ti avesse vista
anche una sola volta
quanto amore ti avrebbe
accordato. Non è facile
per me dare se non
per interposta persona,
cosa direbbe la Gina
se decidessi d'essere
padre all'improvviso.


20 gennaio o 30 anni
La tua età m'impaura
ti difende e m'accusa.
Ignori il vento dell'affanno
col suo fardello, ma ti sorvola
il favore d'una musa che ritrovo
sul volto. A caso tradurremo
domani qualche verso di Emily
insieme. E verrai col tuo
muflone blu cobalto.
Anima viva, sai dare vita
a me che ignoro e brancolo
in un tempo che vola
come i tuoi trent'anni.


Quando sarai imperatrice
due amici contenderanno
il tuo fianco
in veste di ministri-consiglieri.
Ma nulla torna
se non il rombo lumeggiante
dei motori.
Mi sorprende la vita stessa
in quest'ora, amica
l'ala del destino ignora se tra
gli assenti noi saremo insieme.


Agile messaggero eccoti
tendo esitante la lettera per
Adelheit.
L'insensato cantore si ritira
rimbalza a te la palla
che decide la sorte.
Si trattò forse d'una allucinazione?
o fu l'ammaliatrice
solo un'apparizione
a cui non seppi opporre
altro diniego che la fuga.
Corri da lei, Agrodolce
e torna dall'esausto genearca
con un ricordo lieto.
Un gesto che
regali l'eliso: questo mi basta,
così impervio è il cammino tracciato
dagli iddii a noi mortali.


È solo un vizio
Fliaci travestiti da poeti
burocrati arroganti,
pedanti imbonitori
siete voi i vessilliferi:
portatori d'insegne sbiadite.
L'esser poeti non è un vanto.
È solo un vizio di natura.
Un peso che s'ingroppa
con paura.

Ex abrupto
Uno spazio di anni ci separa,
ma rapido un tuo gesto
annulla la distanza.
Fuoriesce un libricino
dal magazzino di una grossa borsa,
e limpido risuona un verso
che devo giudicare.
È il saperti uguale
in un tempo diverso che forse
m'addolora. Una lieve brezza
tra barbagli di luce solleva
nugoli di sabbia e spume. E
ciò che viene a galla ex abrupto
è ch'io sono la musa e tu il cantore.
Notizia lieta, sentirsi al tempo stesso
maestro e ispiratore.
Il vate è morto, evviva l'estintore.

Mattinata
Sulla porta si profila
un'aerea figura.
Eccoti col girasole
delle tue aureole.
Né alcuna presenza potrà
turbare questa gaiezza
che ci riproponi.

Ad ogni apparizione
fai rifiorire vegetazioni nuove.
Non hai un cliché:
emergi singolare. È il segno
che travalica gli umani.
A noi, in questo anfiteatro
di brutture, non resta
che ricordo e dulia
qual duplice ristoro.


La foce
No non t'allontanare
mio guerriero.
Lungo il percorso
che conduce alla foce
il vento furioso
scuote i vecchi rami.
E a ogni soffio di gelo
tremano i fogliami.
A volte, pavento nel silenzio
che arrivi la mannara
e tronchi ogni esitare.
Ma s'attenua il timore
nell'attesa...
che mi è più familiare.

Ma c’è chi
Potius mori quam foedari
è l'illibato senso
del vivere che trasmetti
in messaggi cifrati.
Ma c'è chi non capisce
e preferisce il mondo
così com'è: immerso in un pattume.

Il clou
Certo le Parche han filato
lo stame e addugliano
i cavi delle nostre vite.
Ma dei confini tra finito
e infinito, e dello spazio
che ci separa dal baratro,
non ne sappiamo niente.
Siamo dentro un involucro
serrati fino al collo
e nulla torna, se non forse
il ricordo. Il clou
non è quaggiù - tu dici -
è il prosieguo, l'eterno,
v'è metamorfosi non metempsicosi.
Ratio ultima rerum… id est deus.
E fu così che il tuo parlare
timoroso e ardente, mi rese
in breve da ateo credente.

Die Fledermaus
Indugi sulla porta nell'entrare,
sei come uno smarrito adolescente.
Con una aureola di cerchietti
fumiganti - ti circonfondo.
Oggi siamo ambedue convalescenti
faremo un nouveau jeu:
canterò un brano che dovrai indovinare:
Fa re mi mi sol.
Il titolo, il titolo, su presto.
La vedo un po' confusa
balbetta qualche cosa.
Poi tutto d'un fiato: il pipistrello.
Signora mi dispiace,
il tempo consentito è già passato.


L'inafferrabile tua amica scrive
e poi dilegua, sta per arrivare
ed è di nuovo... assente.
II dubbio è che non sia
se non nella tua mente.
Eppure ho un nebuloso ricordo di lei.
Mi prometti una sua visita
da mesi. Ma la critica
non mostra il suo sembiante:
che sia una estravagante
danzatrice di parole.
Oppure quel suo nome che muove
da incertezza e finisce in risa
è la chiave di tutto il suo mistero.
La chiameremo a gran voce sull'aria
del ben noto Milanese, con sottofondo
di corno-inglese. E a simile richiamo
certo l'inafferrabile apparirà / improvvisa.


Mortali
Noi non abbiamo cognizione
della futurizione.
La nostra previsione è limitata.
Quanto al libero arbitrio
farei qualche eccezione.
Non vi è biforcazione, ma
percorso obbligato.


La congettura che il mondo
sia una burla, anch'essa
non risolve il puzzle fondamentale.
Se vuoi la mia opinione
l'unica via d'uscita è l'illusione,
perché ogni giorno la vita
supera il limite che pone.


Ed ecco, nel tentativo maldestro
di spiegare ogni possibile significato
il fine dicitore è naufragato
sulle spiagge stranote del banale.

Che vuoi che importi a un grullo ascoltatore
d'essere un eone decaduto o un uomo
che per paura è diventato muto.


Al Forte
Un grande ombrello d'ombre
che or rotonde ora oblunghe
decidono il mezzogiorno o l'imbrunire.
Sere e tramonti rosa, in questo
inusuale salotto, dove ho visto
sfilare le tue amiche. Paola
la bruna dagli occhi smeraldo
verrà ancora?


Nel giardino
Discendi dal gran viale
e ti sovrasta un cielo
azzurro estivo. Una nuvola
bianca di lini rinfresca
la canicola al tuo arrivo.
Ci sediamo sulla solita panchina.
Poi d'un tratto un soffio di vento
e la tua paglia comincia a turbinare.
L'afferri, ti risiedi.
L'ala del grande pino marino
come vela spiegata ci trascina.
Vorremmo bordeggiare
da questo litorale tutta la costiera,
giungere in un duetto di nomi, di ricordi
fino a Nervi.
Ma il sole già declina,
diffonde il suo lucore in raggi obliqui,
dispare, torna, e la memoria di sere
uguali raddoppia gli orizzonti,
traduce in altri giorni
quel momento fugace che scompare.
Ora anche il vento tace.


Ricordo
Lei sola percepiva i suoni
dei miei silenzi. Temevo
a volte che fuggisse il tempo
ostile mentre parlavamo.
Dopodiché ho smarrito la memoria
ed ora mi ritrovo a parlare
di lei con te, tra spirali di fumo
che velano la nostra commozione.
Ed è questa la parte di me che ritrovo
mutata: il sentimento, per sé informe,
in quest'oggi che è solo di rimpianto.


Nel duemila
Eravamo indecisi tra
esultanza e paura
alla notizia che il computer
rimpiazzerà la penna del poeta.
Nel caso personale, non sapendolo
usare, ripiegherò su schede.
che attingano ai ricordi
per poi riunirle a caso.
Ed ora che m'importa
se la vena si smorza
insieme a me sta finendo un'era.


Oggi è di moda
Ogni giorno c'è una rivoluzione
di stagioni, di popoli, di idee.
Sine die è rimandata ogni decisione.
Nulla è più stabile, se non qualche canzone
ripetuta sotto tutte le bandiere.
Quanto si salverà, da questo nubifragio,
non si sa. Forse dopo tanto spreco
anche la parola finirà in un botro.
A noi rimane la speranza che qualche
anacoreta distilli resine dorate
dai tronchi marcescenti del sapere.


Incontro
Esitammo un istante,
e dopo poco riconoscemmo
di avere la stessa malattia.
Non vi è definizione
per questa mirabile tortura,
c'è chi la chiama spleen
e chi malinconia.
Ma se accettiamo il gioco
ai margini troviamo
un segno intelleggibile
che può dar senso al tutto. 


Secondo testamento
Non so se un testamento in bilico
tra prosa e poesia vincerà il niente
di ciò che sopravvive.
L'oracolare tono della versificazione
non cadrà nell'indifferenza
e un brandello, una parte della mia
impotenza farà vendetta del prima
e dell'ignoto. Non scelsi mai la strada
più battuta, ma accettai il fato
nel suo inganno di sempre.
Ed ora che s'approssima la fine getto
la mia bottiglia che forse darà luogo
a un vero parapiglia.
Non vi è mai stato un nulla in cui sparire
già altri grazie al ricordo son risorti,
lasciate in pace i vivi per rinvivire
i morti: nell'aldilà mi voglio divertire.


L'amico ligure
Quando lo nominasti la prima volta
pensai alle Fagacee.
Ne parlavi con accenti intenti
sogguardando le mie reazioni,
poi sfilasti con fair play
un libro di traduzioni.
Fu solo la paura di dover giudicare
di farmi giudicare che impedì
di fissare il nuovo incontro.
Persi così, dicesti, un animo speciale
una figura uscita da un quadro di El Greco.
A me, certo, bastò quel tuo slancio amicale.


Come madre
La luce che diffonde il Monte Amiata
quando il sole declina,
la folata di vento che dall'orizzonte
s'avvicina: questo vorremmo possedere.
Ma ora afflitti dal ritmo quotidiano
ora incupiti dal senso di colpa
viviamo come trote avviluppate nella mota.
Poi, a fior d'acqua, la visione lieta
d'una scia d'opale che in pochi istanti stinge
lasciando un solco per farsi ricordare.
Ed è la prova che mi consola. Un giorno
anch'io sarò alvo per chi non mi smemora.


La felicità
Ieri sentii che l'inverno mi aveva
riservata una sorpresa lieta.
Svelavi ad alta voce i miei pensieri.
- E se la vita fosse un mistero vano?
- Resta nel tuo eliso, non essere crudele
verso quel vago senso di speranza
che a noi, solo, rimane. Ben altro
è la felicità. Esiste, forse,
ma non la conosciamo.


L'insonnia
L'insonnia, che è incastro di ombre
e lucori, trasformerà le voci
in sgomento. Più tardi i suoni
si fonderanno, radi, al buio della notte.
Il tempo correrà a rilento verso l'albeggiare.
Poi l'angoscia limbale disparirà
in un giorno che si spera migliore.


L'estate è scossa da forti temporali.
Le nubi si rincorrono lungo la riviera.
I giorni sono in fuga sempre uguali.
Ma all'improvviso lo spettacolo muta.
Lontano, grigio e livido, il fumo
di una petroliera appare e si dissolve
lieve in un arcobaleno.


Honoris causa
Pensano i mini-professori
che per poetare
occorre essere laureati.
E le generazioni future
vedranno il guasto
di tali affermazioni.
Si dirà: fu buon poeta
perché ebbe la laurea
a titolo d'onore.


Incertezze
Nella scelta del mese più adatto
a lunghi viaggi immaginari, indugiavamo
tra maggio salvato dall'arrivo dell'estate
e settembre che non è disperato,
ma neppur lieto. Aprile lo lasciammo
ad altri recensori. Fummo dell'opinione
di trascurare i mesi uccisi dalla morsa del gelo.
Così il tempo inesorabile scorre
e improvviso, d'un balzo, s'arresta.


L'investitura
Non so se fu la sua Beltà a sommuovere
la tua ammirazione. Lo designasti
senza ambiguità divenne il Serenissimo
dopo una fumata. Ammesso a far parte
dell'olimpo, in segno d'elezione,
fu da quel giorno il nome ricorrente
in tante discussioni. Lo rileggevamo.
E le parole rimbalzavan tra noi
aligere faville sfuggite dal profondo
bruno color della pietra focaia.
Come limpida finì quella giornata
nel ricordo è ancora viva.
Quando varcherò il confine designato
il vostro hochetus alla memoria
eluderà gli abissi di silenzio?


King of the bay
Nella grande New York: caput mundi
incontrerai: Marianne, Djuna ed anche
il re della baia. Il gentleman
che scrive poco - virtù oggi assai rara.
C'è nel suo stile asciutto il sapore
di ricordi, orgogliosamente conservati
e mai consunti.


L'esegeta
Il nostro falansterio sarà più singolare
di quello di Fourier, in un'esedra
musici suoneranno dal risveglio
sino a sera. Il Sommo sarà
ammesso, senza esitazioni
gli altri dovranno sottoporsi ad una
votazione. Se l'empirismo logico
ci vieta di credere che può essere
valida una tale fantasia,
non abbiamo altra scelta per poter
dare un volto a questa autentica follia.


A sufficenza ne abbiamo di un mondo
che già scoppia. Rumori di motori
sculture fatte a strati, libri
che s'ammucchiano su tutti gli scaffali.
La raffica c'investe, induce ad acquistare
fin l'ultimo giornale. Poi tutto brucerà
dans l'espace d'un matin. Ignoro
quali sventure porterà con sé
il trionfo del caduco e se
si salveranno poche parole imperiture.


Ramo che i fortunali hanno sfrondato
è il mio; e i lacerti che vedi
sono i resti di lontane bufere.
Accelerai il tuo passo - Emily
della lombarda alta borghesia -
ed ora temo, per te, i dolori
che già furono i miei. In questo mondo
vuoto di speranza e dai confini incerti
pochi ti riconosceranno; anch'essi
consapevoli che d'ora in ora
si sta perdendo il centro
nel nostro tempo illume.


Settembre
Le nubi si rincorrono nel cielo
giocando a rimpiattino, all’angolo
del viale, un piccolo gatto incappucciato
di nero, annusa l'aria intorno e
par che pensi - è l'ultima giornata
di vacanza. Finirà questo piacevole
ozio estivo, tornerò anch'io alla solita
poltrona. L’estate sta sfumando
tra nebbie di ricordi. Chissà
se avrò memoria degli ultimi barbagli
nel più velato sole cittadino.


Tempo di distruzione
Se fu follia a guidare la mano
degli eventi o desiderio d'autodistruzione
non ho capito mai.
In questo pot-pourri l'uomo confuse
i contorni delle cose. Smarrì
il fine e dubitò tutto.
L'incertezza rimase a guidarne i passi.
Un giorno l'artefice del mirabile gioco
dirà: basta, il viaggio è terminato.
E intanto il tempo si sgrana nella desolata
realtà della vita, che è sempre stata amara.


Oggi un cinereo cielo grava
sulla città, rombi di tuoni coprono
lugubri fischi di sirene.
Anche il banchiere parla di crolli
in borsa, s'alternano i soliti corsi
è il simbolo della rincorsa.
II meglio sfugge alla valutazione,
ma non può, non vuole saperlo l'uomo
che ritrova un volto, solo, nell'azione.
Non resta ormai che ripiegare
verso una solitaria inanità
per salvare la propria libera opinione.


È difficile vivere
senza fede alcuna;
ogni giorno una notizia
d'un massacro. E negli incastri
quotidiani, scorgiamo il cupo
segno del destino.
Anche le guglie sembrano
tetti bassi, ma una nota
un guizzo inaspettato
tra i rampicanti, o un ignoto
battitore che rilancia la palla
e la partita ricomincia.
È la battaglia della sopravvivenza.


Qual è la differenza
tra la cicala e la formica,
tra il dissipatore e il parsimonioso,
se ambedue usciranno spogli
dal viaggio che alla fine
eguaglia? «Non v'è né vinto
né vincitore», il detto popolare
serve certo a indicare
la trappola mortale delle scelte.
Come barche vorremmo veleggiare
verso lidi migliori, ma restiamo
ancorati al nostro niente.


Pioggia a Venezia, neve sopra i mille.
e qui, la nebbia filtra da tutte le fessure
si confonde col fumo della sigaretta. Se potesse
ovattare i miei ricordi, velarli, cancellare
il passato e lasciar solo un mozzicone
acceso, simbolo di ciò che resta.


Il pesce pilota
Un'intera produzione lillipuziana
è the size of a book del nostro
editore. Libri che s'intascano
facilmente, e al tempo stesso
possono essere ingoiati
da un elettroserpente di modeste
dimensioni. Ciò che il fanfano
dovrà evitare è di mutar in
pesce-volante, per poi cadere a capofitto nella rete del male
nazionale; il provincial conformismo.
Cedendo alle tue istanze
perdono il pocket editore
di tutte le infrazioni
di percorso, ma il verdetto
è sospeso: avrà la maglia rosa?


All'onorevole-direttore
Più storico che politico
non riuscirà certo a tenere
la nostra barca a galla, sono
troppe le falle a poppa e a prua.

Al di là di ogni inganno
politico-mondano, il mio augurio
oggi che s'intorbidano l'acque
è di non cangiare la sua dirittura.


Siamo burattini mossi da mani ostili.
Non serve vedere le ingiustizie.
Tutto è ormai diruto. Si sfalda
anche il prodigio. Gli occhi sono stanchi.
L'ultimo tempo del vivere è vissuto.
Resta solo l'incantesimo d'un volo
da questa terra folgorata verso
un altro antro, nel quale affonderemo
per poi emergere con contorni sfumati.


Il saggista prediletto
Si muove con Würde, libero
da falsi allettamenti,
alla prima lettura rivela
una musica che viene da lontano
e lo trascinerà verso quei lidi
dell’immaginare che è l'unico reale.
Nasce dalle stesse prode
che diedero i natali a un altro
geniale triestino. Auguro,
al tuo saggista prediletto,
di reggerne il confronto.
Al resto provvederà il destino.


La solitudine di gruppo
ha da tempo trovato un rituale
nei Congressi a ripetizione.
Tutti abbozzano filosofie di vita,
inventano codici applicandoli a caso.
Le idee divengono merce di scambio.
Nella sala affollata da molti congressisti
forse nessuno ascolta l'altrui lezione.
Ripartiranno sazi e sorridenti
per ritrovarsi alla prossima «rencontre»
a riproporre altri sformati di nozioni.


Il ritratto
Come le note impetuose
s'arrestano, brillano nell'aria
e s'imprimono sul volto,
l'ansia che scivola sui tasti
espande intorno un'ombra di dolore
vale più d'un ritratto.
Ti ricordo così, seduta al pianoforte
pronta a spiccare il volo.


Telefoni per ricordarmi
d'aver detto che il Nobel
dev'essere rifiutato, perché
non sempre è dato al migliore.
Forgive me, lo accetto per paura.
Un cospicuo compenso non offende
al contrario difende dalle insidie
della svalutazione. Non attenderti
gesti di coraggio da un vegliardo.
I riconoscimenti giungono
sempre in ritardo, quando sembra
inutile anche un titolo ambito.
Il tempo degli eventi
è diverso dal nostro.


Venne da me tutt'altro che sereno
di ritorno da una lunga seduta,
s'eran decise le sorti d'un poeta.
Disse d'aver covato serpi in seno
e di sentire un oscuro senso d'abiezione.
Era stanco, attorniato da nemici
prima striscianti ed ora pronti
a iniettar veleno.
Sono un perdente senza redenzione.
L'amico, reo confesso,
aveva ritrovato la ragione.


Non lo sapremo mai, se furono
i passeri voraci a raccogliere
le briciole lasciate sul tavolo
del bar. Passò un motorscooter
e i tessitori celesti fuggirono
altrove a intrecciare volute.
In quel chiarore grigiorosa
del tramonto tardo estivo,
m'interrogai sul giorno ormai passato:
risposero, col loro canto,
i testimoni del nostro conversare.


Il filologo
Con calze bianche e berretto di tela
ecco che giunge, in veste estiva,
il nostro maestro di filologia.
E se la luce tende a sfuocare
quel suo alone di mistero, egli
lo difende con lenti affumicate.
Così celato, sembra voler scrutare
il futuro ignoto a noi tutti.
I suoi gesti, esitanti, nascondono
paure, rivelano il timore
dell'oscuro male dell'universo.
Vorrei, per sottrarlo al silenzio, chiedergli
se il biondo tiziano dei tuoi riccioli
è da considerarsi un isabellismo
permanente o solo una variante;
ma un frullo d'ali m'interrompe.
L’amico ha captato il pensiero
sogguarda lungamente un lieve raggio
che si screzia sulla chioma lionata,
tamburellando enigmatico sul dorso
della mano con le dita; poi parla
del libro che curerete insieme.
Accenna a una seconda prefazione
delle nuove poesie, così risponde
mostrandomi ben altri tuoi valori.
Restiamo entrambi in ammirazione,
mentre il sole rinnova l'incanto
rigeneratore che ferma il tempo.


All'amico editor
Usciste insieme e udii
le vostre voci sino all'ascensore.
Poi, gli parlai del meglio
che viene tardi a galla,
dei bizzarri escamotages dei poeti.
Forte di ciò che lasciai trapelare,
cercherà di risolvere
l'enigma pluriennale.
E capirà che non fu solo un gioco.
ma si trattò di messaggi
inviati da un suggeritore imparziale.
Allora e solo allora,
scoprirà l'arcano d'una designazione,
e leggerà il cognome,
di chi sdegnava aiuti e compromessi,
nel motto che fiorisce sui frontespizi.


Il ginevrino
Scrittore e musico della parola
ha un percorso esemplare,
e lascia percettibili segnali
di quei filtri usati
per uomini e opere immortali.
Così, densi di pathos,
affiorano i ricordi dall'inconscio,
e la memoria in sé li affissa.
E si ripete il flusso
del nostro reversibile passato.


La notte che s'insinua tra le pieghe
più oscure ha capito l'arcano
del tempo, dello spazio che divide.
La verità è forse in questo lembo
che s'assottiglia, nel mozzicone spento,
riappare in quel fondo di bottiglia
abbandonato lungo la battigia.
II resto, altro non è che un pretesto
per sentirsi vivi e meno soli.


Siccome ammiri la mia tendenza
a reagire con humour alle noie
quotidiane, confesso che da vecchi,
quando si tocca il fondo,
l'ironia è il solo modo
per non farsi sorprendere
col volto ingrigito dal dolore.
In tristitia hilaris, mi ripeto.
Sovente l'uomo inganna se stesso
è la perenne fuga dal presente:
unico schermo ai mali.


Resta lontano dalle secche
tu che cerchi il tutto
e rifiuti notorietà e fama.
Resta ancorata al bello, al sogno,
non cadere nell'inganno del presente.
L'amorosa musa t'aprirà le porte
dell'eliso e i suoni che distilli
ti compenseranno dell'amaro
sapore di critiche e silenzi.
I tuoi cristalli trasparenti
non periranno nella funerea scia,
già travalicano le lugubri scacchiere
che decidon le sorti.
Nell'ora cara agli dei
tutto muterà d'un tratto,
era già scritto.


In giorni come questi, spesso
la tetraggine m'assale
e il vivere d'ora in ora
mi tortura. Ma arrivi tu
che sconfiggi la noia
coi tuoi discorsi variopinti.
Anche oggi cercheremo una breccia.
Una parola nuova che ci possa salvare
e che ci tenga in bilico
sul confine ideale tra realtà
e fantasia potrà, anche
se per poco, cangiare l'esistenza.


L'amica napoletana
Dopo un incontro in libreria
con l'amica dal crine fluente,
giungesti dicendo che coniugava
un calore nostrano con un esotismo
del tutto personale, la scrittrice napoletana
era una Yourcenar italiana.
E rinnovasti in me il ricordo
d'una femminista dalla voce di contralto,
una guerriera dagli occhi colmi
d'arcane voluttà.
Brandivi il suo romanzo,
e attendevi l'assenso
che non tardò, e la solarità
del volto ove dilagava la gioia
mi rivelò l'ultimo esemplare
d'una specie estinta.
Ti congedasti così, portatrice
d'un'invisibile bellezza.
Eri poeta e poesia, tu che con sguardo
virgineo spargevi fragranze intorno.
II tuo sorriso, per me che t'ero amico,
fu il premio più ambito.


Il criterium era scontato
prima gli imitatori, i censori,
i detrattori e gli arrampicatori,
poi, ogni tanto, permettevano
che un dimenticato venisse pure a galla.
Il futuro della poesia è nelle mani
di uomini dal giudizio convenzionale.
Il poeta viene schedato
da sedicenti intenditori
che ignorano di essere sprovvisti
del giusto predicato.
Bravo, bravissimo scrivono
tutti in coro, ma chi sono costoro?
Speculatori di parole
o politici della penna
che esultano nell'omologare.
Ma poi svelano il gioco
del render tutto informe, tutti uguali.
E il turpe progetto porterà l'Italia
verso l'inevitabile sfascio totale.


Tornerà la musica che assicura
la sopravvivenza della poesia,
e ne conserva la forma
propria della sua esistenza?
Scampati alle trappole mortali,
al groviglio dei suoni atonali,
s'avrà cura di tutte quelle note
che possono rompere il grigiore.
Volgano pure i pollici
i nuovi censori; ma il versificare,
da quando è caduto in loro balìa,
è da tempo ridotto all'agonia.


Al giovane critico genovese
Può certo figurare nel Gotha
dei critici più illustri il visitor
che oggi è da me visiting.
Il giovane è cosciente
che non si fanno glosse
a una poesia inesistente.
E inoltre sa che compito del critico
è l'esplorare senza divenir criptico
per dare penso al niente.


Sorta dall'isola che generò colombe
biancovestita giungi e ti porgo una fronda
a forma di ghirlanda.
Oh natura divina, animatrice di parole,
hai salvato l'anima mia dal naufragio
coi tuoi versi che sull'ali occulte
veleggeranno immortali, né premio
più bello poteva darmi la sorte.
Al domani chiederò un altro incontro
e un altro ancora, perché qui
di fronte, io vecchio vate e tu
giovane Saffo, siamo un oggi
non incenerito, né vuoto;
brilla nell'aria lo sfumato colore del prodigioo.


Non so se preferisco
il giornalista o il brillante scrittore,
l’amico sincero o l'uomo d'onore.
Dicono sia un tennista
di valore, e so che è mal tollerato
dai colleghi, sia per il nome
che per la cultura o forse
per quel vezzo di portare
con nonchalance gli occhiali
sulla fronte….. l'elegante
giovin signore certo ha
una marcia in più.
Lo troverai simpaticamente
distaccato, qualità che noi ammiriamo,
e per la quale, dai più è detestato.


Colazione all'Augustus
Tokaj e boccioli di salmone rosato,
melone e ogni leccornia,
nel ristorante all'aperto
con tendoni e sabbia tutt'intorno.
E al secondo rintocco attaccai
una romanza e poi un duetto.
La gente applaudì, la lancetta
del barometro segnava bonaccia.
Che sia l'effetto del vino
a rendermi così ottimista?
Una signora, d'un tavolo vicino,
dopo un mio trillo volle offrirmi
un fiore; forse per indicarmi
che una pausa poteva allietarla
più d'un dolcetonante acuto.


Il caffetano bianco
Fu allora che arrivasti
col caffetano bianco e udii
il crepitio dei passi sulla sabbia,
e come in un film muto,
gli occhi dei presenti
si volsero a guardare.
L'attore disse d'averti vista
lungo la battigia col caffetano
ed un turbante multicolore,
così in contrasto con le esibite
nudità estive. Sorridesti appena,
per la sua ammirazione,
ed era proprio quella sprezzatura
a renderti diversa: eburnea
e schiva. Non avevi bisogno
di sentirti lodare, tu bastavi
a te stessa. T'allontanasti lieve,
simile ad un gabbiano reale.
E da lontano vidi fondersi
l'argenteo zenit con il nitore
del bianco caffetano.


Porterai con te l'ultima ventata
di poesia; poi una nube gonfia
di presagi funesti oscurerà
la luce che ci fu concessa.
Non fosti un semplice bagliore,
giungesti inaspettata, voce di salvazione.
Un suono limpido emettono
i cristalli quando il vento
li sfiora, il chiarore li fa splendere
come incandescenti arcobaleni
che illuminano d'attorno.
Intorno il mondo scolora.


Ancora si crede che scrivere
poesia sia un fatto d'elezione.
Ed è di moda fare lo scrittore,
esserlo nell'aspetto, nella voce,
come se certe regole fossero
di rigore. Arrivano con
l'intrigo, senza salir le scale
usano l'ascensore.
Ma a che serve, se sono
sprovvisti di motore?
Vedo un tale vuoto;
è il trionfo del brutto,
degli stolti mascherati
da seri pensatori. Assisteremo
a lungo a questi orrori?


Un alone che non vedi
ti circonda, figlia della luce.
Ti conduce verso altri lidi.
- Ha tutto - dice Gina -
ed è infelice -; certo non
può capire come soffre
chi sogna strade di cristallo,
calpestando ogni giorno
il nero asfalto.
Cuore d'altri non c'è
simile al tuo:
impetuoso e lieve.
Cerbiatta con gli umili
e leone coi potenti.
Sei motivo d'orgoglio
per chi vede in te
il germoglio che darà testimonianze.


Nell'orizzonte incerto d'una porta
l'indizio del tuo arrivo vibra nell'aria,
ma il pallore del tuo viso m'addolora
e il parlare è più stanco, mentre
racconti d'una lontana malattia,
e in quel tuo dire rifluisce il desiderio
d'oblio e di sparire sconosciuta.
Per anni anch'io camminai incerto,
poi mutò il vento, e risalii la china.
Oggi ti porgo un dono in forma di parole,
perché tu possa inerpicarti e resistere
alla sorte; hai già tre talismani:
penna, musica e colori.
Il tuo crederti inutile, che ripeti
sovente, mi fa dire: rimani, accetta,
anch'io sono un fallito come gli altri;
siamo dei condannati che cercano
una tregua e proprio mentre ogni cosa
sembrava incarbonirsi, quest'anime confuse
sentono accanto un'anima gemella.


Con gli occhi fissi
leggesti a voce bassa.
Tu scrivevi così, gareggiando
coi grandi, me n'accorsi
solo allora: tanto avara di te
sei sempre stata.
Dall'olimpo trai l'ingegno
ed io vo' darti un premio:
coronandoti fra l'Arti e le Muse,
perché la gente sappia
che l'invidioso riso
non li ornerà dell'eterno serto.


S'addensarono nuvole
e cirri minacciosi.
Un ombrellone cadde
e il vento turbinando
lo portò verso il mare.
T'alzasti, come una
paradisea reale
per salvarmi da un colpo
a sorpresa. Chiudesti
l'ombrellone che minacciava
il mio capo, con agili
mani da pianista.

Il tuo pallore
mi fece trasalire,
ti si leggeva in volto
quell'abbandono della vita.
E, come acqua limpida,
il tuo sguardo
disse il distacco
dalle umane cose, recavi
il tuo soffrire con te,
e rispondevi appena;
poi d'un tratto salutasti,
breve, e scivolasti via
lasciandomi col mio dolore, muto.


Un'imbeccata e via
corre l'innocentino,
poi tra bisbigli divora
la sua preda
chiatton... chiattone
lungo la battigia.


Nel giardino dei Giusti
c'erano il merlo e il pittore,
l'attore-regista e la maga.
In quel consesso, non
si poteva parlare, perché
tutti aspettavano la storica frase
del vate: attesi la filastrocca
del merlo, per poter celiare.
Tu ridevi per la comicità
della gaffe dell'ultima arrivata,
che volle divinare i segni.
Li elencò tutti ma non la bilancia.
La maga fu smagata.
Così, un imprevisto aveva mutato
il corso d'un'intera giornata.


Nell'algida sera d'inverno
una folgore scosse le fronde
dell'albero, e una fiamma
avvampò. Ma si svelò,
subito, il mistero,
m'ero appisolato davanti
all'occhio nero del televisore.


II profumo dell'estate
era arrivato alle nari,
all'improvviso, dopo una grandinata.
Dura da anni questo passaggio
breve di stagioni; un quotidiano
ha sottolineato che da trent'anni
non si registrava un tale avvenimento,
statistica mancata,
i cronisti hanno la memoria corta.


Quel giorno venne Angelica
l'istitutrice-educatrice,
che ti fece da madre.
La ricordo bruna e loquace,
ma nel suo brio svelava
un profondo sentire.
E ancor più mi colpì
quel suo grande amore
nell'inneggiare alla tua nobile figura.
Poi mutò registro
parlando di luoghi: Grado,
se ben ricordo. Mi piacque
quell'orgia di parole,
c'era qualcosa di prepotentemente
vivo in lei, una forza nativa.


Un giorno non lontano
assisteremo alla collisione
dei pianeti e il diamantato cielo
finirà sommerso in avvalli.
Allora coglieremo rutilanti fiori
e stelle al neon.
Guarda, ecco il segnale, un fuoco
s'appicca in cielo, si scontrano
Giove con Orione e nel terribile
frastuono dov'è finito l'uomo?
Certo basta un soffio al mondo
in cui viviamo per scomparire.
Rimarrà forse un grido, quello
della terra che non vuole finire.


Deponete la vostra invidia.
Qui non c'è né un'oscura malia,
né il plauso ingiusto.
Spira in lei la stessa armonia
che è nei suoi versi.
Lasciate lo spirito perverso
e sentirete che è tornato il canto,
la musica dimenticata
d'un balzo ha ripreso il suo sentiero.


Per scancellare il mio ricordo
basterà un giro d'altre voci,
è già troppo sperare d'essere
ricordato dagli amici.
L'uomo vive solo il presente,
alle donne è dato il ricordare.
Ma che importa, anche qui
l'unica verità che possiamo
constatare è di non sapere
se pensare e scrivere e parlare
significhi essere viventi.


Sentivo le ore insonni
pesare su me, come rocce oscure.
Nell'angusta stanza v'erano presenze strane:
fattucchiere, gnomi o fate
mi guardavano con occhi accesi.
Il silenzio ingigantiva luci ed ombre;
sbatté un vetro e i fantasmi ritrovarono
la via dell'aria, con guizzi estrosi:
erano lampi che solcavano le tenebre.
Solo, senza timore di chi
s'insinuò nel sonno a mia insaputa,
ritrovai le vie del sogno,


Parlerai di me con lo stesso
fervore che t'accende quando
ricordi il nonno scomparso.
La morte non è il sonno,
è un lido dal quale non si torna;
lenta risuona e poi giunge,
è l'ora, e d'improvviso ti tocca
di sparire tra sassi e terra,


Vivremo mai nella nostra
comune di New York,
in un grattacielo al trentesimo piano,
con gli amici più cari?
L'inafferrabile e il re della baia,
il giudice-traduttore, il Sommo,
il serenissimo e il banchiere.
II filologo, il saggista, il giornalista,
l'amica napoletana, il critico genovese,
il musico, Adelheit e l'editore,
Paola ed altri ancora.
Dall'alto potremo guardare
l'immenso parco, le siepi
fiorite d'azalee, i pruni
i mandorli, gli alberi bianchi-rosa.
Al sorger della luce veleggeremo
tra cuspidi e cristalli illuminati
della città ove risuonano sirene,
e lo sguardo spazierà lontano.
L'amicizia questo può:
donare oblio, e all'estremo
farci rivivere insieme in nuove albe.


Difficile è credere
che sia un dono la vita,
quando si trascina una
stanca esistenza e il vivere
d'ora in ora ci tortura;
ma anche nei tuoi occhi
vedo brume di dolore.
Hanno già flagellato il tuo
giovane cuore? E rispose per te
il mare e un'ombra lieve
di cormorano. Tacevi
e sogguardavi mesta
l'orizzonte estremo.


Il creatore è al corrente
dello stridente passatempo
dei mortali, o la valutazione
di un giusto e di un criminale
può essere discrezionale?
Anche uno scrittore giubilato,
forse, se emette giudizi, può essere
giudicato per il terribile reato.
