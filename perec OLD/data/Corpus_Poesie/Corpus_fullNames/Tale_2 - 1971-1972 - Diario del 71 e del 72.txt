DIARIO DEL 71

A LEONE TRAVERSO
 
I
Quando l'indiavolata gioca a nascondino
difficile acciuffarla per il toupet.
E non vale lasciarsi andare sulla corrente
come il neoterista Goethe sperimentò.
Muffiti in-folio con legacci e borchie non si confanno, o raro, alle sue voglie.
Pure tu l'incontrasti, Leone, la poesia 
in tutte le sue vie, tu intarmolito 
sì, ma rapito sempre e poi bruciato 
dalla vita.

II
Sognai anch'io di essere un giorno mestre
de gay saber; e fu speranza vana.
Un lauro risecchito non dà foglie
neppure per l'arrosto. Con maldestre
dita sulla celesta, sui pestelli
del vibrafono tento, ma la musica
sempre più s'allontana. E poi non era
musica delle Sfere... Mai fu gaio
né savio né celeste il mio sapere.


L'ARTE POVERA
La pittura
da cavalletto costa sacrifizi
a chi la fa ed è sempre un sovrappiù
per chi la compra e non sa dove appenderla.
Per qualche anno ho dipinto solo ròccoli
con uccelli insaccati,
su carta blu da zucchero o cannelé da imballo.
Vino e caffè, tracce di dentifricio
se in fondo c'era un mare infiocchettabile,
queste le tinte.
Composi anche con cenere e con fondi
di cappuccino a Sainte-Adresse là dove
Jongkind trovò le sue gelide luci
e il pacco fu protetto da cellofane e canfora
(con scarso esito).
È la parte di me che riesce a sopravvivere
del nulla ch'era in me, del tutto ch'eri
tu, inconsapevole.


TRASCOLORANDO
Prese la vita col cucchiaio piccolo
essendo
onninamente fuori e imprendibile.
Una ragazza imbarazzata, presto sposa di un nulla vero 
e imperfettibile.
Ebbe un altro marito che le dette
uno status
e la portò nel Libano quale utile
suo nécessaire da viaggio.
Ma lei rimpianse l'agenzia turistica
dove la trovò un tale
non meno selenita ma comprensibile.
Fu nello spazio tra i suoi due mariti,
una prenotazione per l'aereo
e bastò qualche parola.
L'uomo la riportava al suo linguaggio
paterno, succulento
e non chiese nemmeno quel che ebbe.
Nel Libano si vive come se il mondo
non esistesse, quasi
più sepolti dei cedri sotto la neve.
Lei lo ricorda in varie lingue, un barbaro
cocktail di impresti, 
lui la suppone arabizzata, docile
ai festini e ai dileggi dei Celesti.
Lui si rivede pièfelpato, prono
sui tappeti di innumeri moschee
e il suo sguardo s'accende
delle pietre che mutano colore,
le alessandriti, le camaleontiche 
da lei ora acquistate a poco prezzo
nei bazar.
Ma lei non ebbe prezzo, né lui stesso
quando cercava un'agenzia turistica
presso il Marble Arch.
Era un uomo affittabile, sprovvisto 
di predicati,
pronto a riceverne uno. Ora che l'ha 
pensa che basti. E lei? Felicemente
si ignora. Chi dà luce rischia il buio.


COME ZACCHEO
Si tratta di arrampicarsi sul sicomoro
per vedere il Signore se mai passi.
Ahimè, non sono un rampicante ed anche 
stando in punta di piedi non l'ho mai visto.

 
IL POSITIVO
Prosterniamoci quando sorge il sole
e si volga ciascuno alla sua Mecca.
Se qualcosa ci resta, appena un sì
diciamolo, anche se con occhi chiusi.


IL NEGATIVO
Tuorli d'un solo uovo entrano i giovani
nelle palestre della vita. Venere 
li conduce, Mercurio li divide,
Marte farà il resto. Non a lungo
brillerà qualche luce sulle Acropoli
di questa primavera ancora timida.

 
A C.
Tentammo un giorno di trovare un modus
moriendi che non fosse il suicidio
né la sopravvivenza. Altri ne prese
per noi l'iniziativa; e ora è tardi
per rituffarci dallo scoglio.
Che un'anima malviva
fosse la vita stessa nel suo diapason
non lo credesti mai: le ore incalzavano,
a te bastò l'orgoglio, a me la nicchia
dell'imbeccatore.


CORSO DOGALI
Se frugo addietro fino a corso Dogali
non vedo che il Carubba con l'organino
a manovella
e il cieco che vendeva il bollettino
del lotto. Gesti e strida erano pari.
Tutti e due storpi ispidi rognosi
come i cani bastardi dei gitani
e tutti e due famosi nella strada,
perfetti nell'anchilosi e nei suoni.
La perfezione: quella che se dico
Carubba è il cielo che non ho mai toccato.


ROSSO SU ROSSO
È quasi primavera e già i corimbi 
salgono alla finestra che dà sul cortile. 
Sarà presto un assedio di foglie e di formiche. 
Un coleottero tenta di attraversare il libretto
delle mie Imposte Dirette, rosso su rosso. Magari 
potesse stingere anche sul contenuto. È suonato
il mezzogiorno, trilla qualche telefono
e una radio borbotta duecento morti 
sull'autostrada, il record della Pasquetta.

 
VERSO IL FONDO
La rete
che strascica sul fondo
non prende
che pesci piccoli.
Con altre reti ho preso
pesci rondine
e anche una testuggine
ma era morta.
Ora che mi riprovo
con amo e spago
l'esca rimane intatta
nell'acqua torbida.
Troppo spessore è intorno
di su, di giù nell'aria.
Non si procede: muoversi è uno strappo.


IL RE PESCATORE
Si ritiene
che il Re dei pescatori non cerchi altro
che anime.
Io ne ho visto più d'uno portare sulla melma delle gore
lampi di lapislazzulo.
Il suo regno è a misura di millimetro,
la sua freccia imprendibile
dai flash.
Solo il Re pescatore
ha una giusta misura,
gli altri hanno appena un'anima
e la paura
di perderla.


NEL CORTILE
Nell'accidiosa  primavera  quando le ferie incombono
la città si svuota.
È dalle Idi di marzo che un vecchio merlo si posa
sul davanzale a beccare chicchi di riso e briciole.
Non utile per lui scendere nel cortile 
ingombro di tante macchine casse sacchi racchette.
Alla finestra di fronte un antiquario in vestaglia
e due gattini siamesi. Da un altro osservatorio
un ragazzino rossiccio che tira ai piccioni col flòbert.
Vasto l'appartamento del grande Oncologo,
sempre deserto e buio. Ma non fu tale una notte,
quando avvampò di luci alla notizia
che il prefato era accolto in parlamento.
Tanti gli stappamenti di sciampagna,
i flash, le risa, gli urli dei gratulanti
che anche la Gina fu destata e corse
tutta eccitata a dirmi: ce l'ha fatta!


I NASCONDIGLI
Quando non sono certo di essere vivo
la certezza è a due passi ma costa pena
ritrovarli gli oggetti, una pipa, il cagnucciodi legno di mia moglie, un necrologio
del fratello di lei, tre o quattro occhiali
di lei ancora!, un tappo di bottiglia
che colpì la sua fronte in un lontano
cotillon di capodanno a Sils Maria
e altre carabattole. Mutano alloggio, entrano
nei buchi più nascosti, ad ogni ora 
hanno rischiato il secchio della spazzatura.
Complottando tra loro si sono organizzati 
per sostenermi, sanno più di me 
il filo che li lega a chi vorrebbe 
e non osa disfarsene. Più prossimo
negli anni il Gubelin automatico tenta
di aggregarvisi, sempre rifiutato.
Lo comprammo a Lucerna e lei disse
piove troppo a Lucerna non funzionerà mai. 
E infatti...


EL DESDICHADO
Sto seguendo sul video la Carmen di Karajan
disossata con cura, troppo amabile.
Buste color mattone, gonfie, in pila sul tavolo
imprigionano urla e lamentazioni.
Col paralume mobile vi ho gettato solo un guizzo di luce, poi ho spento.
Non attendete da me pianto o soccorso fratelli.
Potessi mettermi in coda tra voi chiederei l'elemosina
di una parola che non potete darmi 
perché voi conoscete soltanto il grido,
un grido che si spunta
in un'aria infeltrita, vi si aggiunge
e non parla.
 
RETROCEDENDO
Il tarlo è nato, credo, dentro uno stipo
che ho salvato da sgombri e inondazioni.
Il suo traforo è lentissimo, il microsuono non cessa.
Da mesi probabilmente si nutre del pulviscolo
frutto del suo lavoro. Si direbbe che ignori
la mia esistenza, io non la sua. Io stesso
sto trivellando a mia insaputa un ceppo
che non conosco e che qualcuno osserva
infastidito dal cri cri che n'esce,
un qualcuno che tarla inconsapevole
del suo tarlante e così via in un lungo
cannocchiale di pezzi uno nell'altro.


LA MIA MUSA
La mia Musa è lontana: si direbbe
(è il pensiero dei più) che mai sia esistita.
Se pure una ne fu, indossa i panni dello spaventacchio
alzato a malapena su una scacchiera di viti.
Sventola come può; ha resistito a monsoni
restando ritta, solo un po' ingobbita.
Se il vento cala sa agitarsi ancora
quasi a dirmi cammina non temere,
finché potrò vederti ti darò vita.
La mia Musa ha lasciato da tempo un ripostiglio
di sartoria teatrale; ed era d'alto bordo
chi di lei si vestiva. Un giorno fu riempita
di me e ne andò fiera. Ora ha ancora una manica
e con quella dirige un suo quartetto
di cannucce. È la sola musica che sopporto.

 
IL TUFFATORE
Il tuffatore preso au ralenti
disegna un arabesco ragniforme
e in quella cifra forse si identifica
la sua vita. Chi sta sul trampolino
è ancora morto, morto chi ritorna
a nuoto alla scaletta dopo il tuffo,
morto chi lo fotografa, mai nato
chi celebra l'impresa.

Ed è poi vivo 
lo spazio di cui vive ogni movente?
Pietà per le pupille, per l'obiettivo,
pietà per tutto che si manifesta, 
pietà per il partente e per chi arriva, 
pietà per chi raggiunge o ha raggiunto, 
pietà per chi non sa che il nulla e il tutto 
sono due veli dell'Impronunciabile,
pietà per chi lo sa, per chi lo dice,
per chi lo ignora e brancola nel buio
delle parole!

 
DOVE COMINCIA LA CARITÀ
Questa violenta raffica di carità
che si abbatte su noi è un'ultima impostura.
Non sarà mai ch'essa cominci at home
come ci hanno insegnato alla Berlitz; mai
accadrà che si trovi nei libri di lettura.
E non certo da te, Malvolio, o dalla tua banda,
non da ululi di tromba, non da chi ne fa
una seconda pelle che poi si butta via.
Non appartiene a nessuno la carità. Sua pari
la bolla di sapone che brilla un attimo, scoppia,
e non sa di chi era il soffio.


IL PIRLA
Prima di chiudere gli occhi mi hai detto pirla,
una parola gergale non traducibile.
Da allora me la porto addosso come un marchio
che resiste alla pomice. Ci sono anche altri
pirla nel mondo ma come riconoscerli?
I pirla non sanno di esserlo. Se pure
ne fossero informati tenterebbero
di scollarsi con le unghie quello stimma.


IL FUOCO
Siamo alla Pentecoste e non c'è modo
che scendano dal cielo lingue di fuoco.
Eppure un Geremia apparso sul video
aveva detto che ormai sarà questione di poco.
Di fuoco non si vede nulla, solo
qualche bombetta fumogena all'angolo di via Bigli.
Questi farneticanti in doppiopetto o in sottana
non sembrano molto informati del loro mortifero aspetto.
Il fuoco non viene dall'alto ma dal basso,
non s'è mai spento, non è mai cresciuto,
nessuno l'ha mai veduto, fuochista o vulcanologo.
Chi se ne accorge non dà l'allarme, resta muto.
Gli uccelli di malaugurio non sono più creduti.

 
A QUELLA CHE LEGGE I GIORNALI
Tra sprazzi di sole e piovaschi non ci si orienta sul tempo.
C'è poco baccano fuori, il canarino non canta.
Gli hanno portato una moglie
e lui non apre più il becco.
Il tempo sembra indeciso
sulla sua stessa funzione.
Dobbiamo farci coraggio,
non è arrivata la posta,
non sono usciti i giornali,
non c'è tant'altro ma basta
per inceppare la marcia.
Fermata del tutto non è
ma certo zoppica. Ecco   .
quello che conta. Star fermi,
attendere e non rallegrarsi
se l'ingranaggio perde i colpi.
Riprenderà non diverso,
meglio lubrificato
o peggio ma quello che importa
è non lasciarci le dita.
Solo le cripte, le buche,
i ricettacoli, solo
questo oggi vale, mia cara,
tu che non leggi e non ascolti, tu
.............................
che leggi appena i giornali.


IL TIRO A VOLO
Mi chiedi perché navigo nell'insicurezza e non tento
un'altra rotta? Domandalo
all'uccello che vola illeso
perché il tiro era lungo e troppo larga
la rosa della botta.
Anche per noi non alati
esistono rarefazioni
non più di piombo ma di atti,
non più di atmosfera ma di urti.
Se ci salva una perdita di peso
è da vedersi.


IL RONDONE
Il rondone raccolto sul marciapiede
aveva le ali ingrommate di catrame,
non poteva volare.
Gina che lo curò sciolse quei grumi
con batuffoli d'olio e di profumi,
gli pettinò le penne, lo nascose
in un cestino appena sufficiente
a farlo respirare.
Lui la guardava quasi riconoscente
da un occhio solo. L'altro non si apriva.
Poi gradì mezza foglia di lattuga
e due chicchi di riso. Dormì a lungo.
Il giorno dopo all'alba riprese il volo
senza salutare.
Lo vide la cameriera del piano di sopra.
Che fretta aveva fu il commento. E dire
che l'abbiamo salvato dai gatti. Ma ora forse
potrà cavarsela.


LA FORMA DEL MONDO
Se il mondo ha la struttura del linguaggio
e il linguaggio ha la forma della mente
la mente con i suoi pieni e i suoi vuoti
è niente o quasi e non ci rassicura.
Così parlò Papirio. Era già scuro
e pioveva. Mettiamoci al sicuro
disse e affrettò il passo senza accorgersi
che il suo era il linguaggio del delirio.


IL LAGO DI ANNECY
Non so perché il mio ricordo ti lega
al lago di Annecy
che visitai qualche anno prima della tua morte.
Ma allora non ti ricordai, ero giovane
e mi credevo padrone della mia sorte.
Perché può scattar fuori una memoria
così insabbiata non lo so; tu stessa
m'hai certo seppellito e non l'hai saputo.
Ora risorgi viva e non ci sei. Potevo
chiedere allora del tuo pensionato,
vedere uscirne le fanciulle in fila,
trovare un tuo pensiero di quando eri
viva e non l'ho pensato. Ora ch'è inutile
mi basta la fotografia del lago.


IL POETA 
Si bùccina che viva dando ad altri
la procura, la delega o non so che.
Pure qualcosa stringe tra le dita 
il deputante, il deputato no.
Non gli hanno detto al bivio che dovevaù
scegliere tra due vite separate
e intersecanti mai. Lui non l'ha fatto.
È stato il Caso che anche se distratto
rimane a guardia dell'indivisibile.


IL GRANDE AFFARE
Quale sia il grande affare non s'è mai saputo.
Se la spinta del sangue o la deiezione
o la più pura forma dell'imbecillità.
Resta l'incerto stato del bastardume, 
del mezzo e mezzo, del di tutto un po'.
Ma c'è un portento che mai fu voluto
da nessuno per sé, per altri sì.
Non fu opera d'uomo: lo dichiarano
i cani degli zingari, gli elìsei
mostri che ancora ringhiano qua e là.


IMITAZIONE DEL TUONO
Pare che ogni vivente
imiti un suo modello
ignorandolo, impresa improponibile.
Ma il peggio tocca a chi il suo
crede averlo davanti come una statua.
Non imitate il marmo, uomini. Se non potete
star fermi modellatevi sulla crusca,
sui capelli del vento, sulla raspa
delle cicale, sull'inverosimile
bubbolare del tuono a ciel sereno.
Modellatevi, dico, anche sul nulla
se v'illudete di potere ancora
rasentare la copia di quel pieno
che non è in voi!


AL CONGRESSO
Se l'uomo è l'inventore della vitaù
(senza di lui chi se n'accorgerebbe)
non ha l'uomo il diritto di distruggerla?
Tale al Congresso il detto dell'egregio
preopinante che mai mosse un dito
per uscire dal gregge.


IL FRULLATO
Allora
un salotto di stucchi
di mezzibusti e specchi
era la vita.
Il battito di un cuore
artificiale o vero
era poesia.
Scorribande di nuvole
non di streghe
erano un quadro,
la fistula il fischietto il campanaccio
dei bovi musica.
Ora c'è stata una decozione
di tutto in tutti e ognuno si domanda
se il frullino ch'è in opera nei crani
stia montando sozzura o zabaione.
Accorcia l'ultimo tuo straccio
Bernadette, beccafichi! ora che tutto oscilla
come il latte alla portoghese,
nessuno potrà dirti chi sei, chi eri,
se fosti viva o morta, se hai saputo
che il vero e il falso sono il retto e il verso
della stessa medaglia, accorcia, butta via
non sostituire,
lasciati andare sulle tue creme, 
a fondo non andrai,
c'è chi ti guarda e t'insegna
che quello che trema è il tic tac
di un orologio che non perderà
tanto presto la carica!


Ne abbiamo abbastanza...
Ne abbiamo abbastanza di...
è ripetuto all'unanimità.
Ma di che poi? Della vita no
e della morte ohibò, non se ne parla.
Dal di comincia la biforcazione
della quale ogni ramo si biforca
per triforcarsi eccetera. Può darsi
che anche l'Oggetto sia
stanco di riprodursi.


LA LINGUA DI DIO
Se dio è il linguaggio, l'Uno che ne creò tanti altri
per poi confonderli
come faremo a interpellarlo e come
credere che ha parlato e parlerà
per sempre indecifrabile e questo è
meglio che nulla. Certo
meglio che nulla siamo
noi fermi alla balbuzie. E guai se un giorno
le voci si sciogliessero. Il linguaggio,
sia il nulla o non lo sia,
ha le sue astuzie.


A QUESTO PUNTO
A questo punto smetti
dice l'ombra.
T'ho accompagnato in guerra e in pace e anche
nell'intermedio,
sono stata per te l'esaltazione e il tedio,
t'ho insufflato virtù che non possiedi,
vizi che non avevi. Se ora mi stacco
da te non avrai pena, sarai lieve
più delle foglie, mobile come il vento.
Devo alzare la maschera, io sono il tuo pensiero,
sono il tuo in-necessario, l'inutile tua scorza.
A questo punto smetti, strappati dal mio fiato
e cammina nel cielo come un razzo.
C'è ancora qualche lume all'orizzonte
e chi lo vede non è un pazzo, è solo
un uomo e tu intendevi di non esserlo
per amore di un'ombra. T'ho ingannato
ma ora ti dico a questo punto smetti.
Il tuo peggio e il tuo meglio non t'appartengono?
e per quello che avrai puoi fare a meno
di un'ombra. A questo punto
guarda con i tuoi occhi e anche senz'occhi.


Se il male naturaliter non può smettere
non gli conviene il segno del negativo.
L'altro segno a chi tocca? È la domanda
che corre (anzi non corre affatto)
di bocca in bocca.

 
Non mi stanco di dire al mio allenatore
getta la spugna
ma lui non sente nulla perché sul ring o anche fuori
non s'è mai visto.
Forse, a suo modo, cerca di salvarmi
dal disonore. Che abbia tanta cura
di me, l'idiota, o io sia il suo buffone
tiene in bilico tra la gratitudine
e il furore.


IL TRIONFO DELLA SPAZZATURA
Lo sciopero dei netturbini
può dare all'Urbe il volto che le conviene.
Si procede assai bene tra la lordura
se una Chantal piovuta qui dal nord
vi accoglierà con una sua forbita
grazia più chiara e nitida dei suoi cristalli.
Fuori le vecchie mura ostentano la miseria,
la gloria della loro sopravvivenza.
Lei stessa, la ragazza, difende meglio
la sua identità se per raggiungerla
ha circumnavigato isole e laghi
di vomiticcio e di materie plastiche.
Qui gli ospiti nemmeno si conoscono
tra loro, tutti incuriosi e assenti
da sé. Il trionfo della spazzatura
esalta chi non se ne cura, smussa
angoli e punte. Essere vivi e basta
non è impresa da poco. E lei pure,
lei che ci accoglie l'ha saputo prima
di tutti ed è una sua invenzione
non appresa dai libri ma dal dio senza nome
che dispensa la Grazia, non sa fare altro
ed è già troppo.


IL DOTTOR SCHWEITZER
gettava pesci vivi a pellicani famelici.
Sono vita anche i pesci fu rilevato, ma
di gerarchia inferiore.
A quale gerarchia apparteniamo noi
e in quali fauci...? Qui tacque il teologo
e si asciugò il sudore.

 
I PRIMI DI LUGLIO
Siamo ai primi di luglio e già il pensiero
è entrato in moratoria.
Drammi non se ne vedono,
se mai disfunzioni.
Che il ritmo della mente si dislenti,
questo inspiegabilmente crea serie preoccupazioni.
Meglio si affronta il tempo quando è folto,
mezza giornata basta a sbaraccarlo.
Ma ora ai primi di luglio ogni secondo sgoccia
e l'idraulico è in ferie.
 

Sono pronto ripeto, ma pronto a che?
Non alla morte cui non credo né
al brulichio d'automi che si chiama la vita.
L'altravita è un assurdo, ripeterebbe
la sua progenitrice con tutte le sue tare.
L'oltrevita è nell'etere, quell'aria da ospedale
che i felici respirano quando cadono in trappola.
L'oltrevita è nel tempo che se ne ciba
per durare più a lungo nel suo inganno.
Essere pronti non vuol dire scegliere
tra due sventure o due venture oppure
tra il tutto e il nulla. È dire io l'ho provato,
ecco il Velo, se inganna non si lacera.


L'IMPONDERABILE
L'incertezza è più dura del granito
e ha una sua massiccia gravitazione.
Sbrigati dice Filli, allunga il passo
e in effetti su lei nulla gravita.
Ma l'altro è un peso piuma e il suo macigno
non può alzarlo una gru. La leggerezza
non è virtù, è destino e chi non l'ha
si può impiccare se anche col suo peso
sia più difficile.


LETTERA A BOBI
A forza di esclusioni
t'era rimasto tanto che tu potevi
stringere tra le mani; e quello era
di chi se n'accorgeva. T'ho seguito
più volte a tua insaputa. Ho percorso
più volte via Cecilia de Rittmeyer
dove avevo incontrato la tua vecchia madre,
constatato de visu il suo terrificante amore.
Del padre era rimasto il piegabaffi e forse
una bibbia evangelica. Ho assaggiato
la pleiade dei tuoi amici, oggetto
dei tuoi esperimenti più o meno falliti
di creare o distruggere felicità coniugali.
Erano i primi tuoi amici, altri
ne seguirono che non ho mai conosciuto.
S'è formata così una tua leggenda
cartacea, inattendibile. Ora dicono
ch'eri un maestro inascoltato, tu
che n'hai avuto troppi a orecchie aperte
e non ne hai diffidato. Confessore
inconfessato non potevi dare
nulla a chi già non fosse sulla tua strada.
A modo tuo hai già vinto anche se hanno perduto
tutto gli ascoltatori. Con questa lettera
che mai tu potrai leggere ti dico
addio e non aufwiedersehen e questo
in una lingua che non amavi, priva
com'è di Stimmung.


SENZA SORPRESA
Senza sorpresa né odio
per le mobili turbe
di queste transumanze domenicali
in galleria, sul Corso,
sui marciapiedi già ingombri
dai tavolini dei bar
senza vizio di mente,
anzi con una clinica
imperturbabilità
io vi saluto turbe in cui vorrei
mimetizzarmi a occhi chiusi
lasciandomi guidare da quest'onda
così lenta e sicura
nella sua catastrofica insicurezza.
Ma sopravviene ora 
la riflessione,
la triste acedia su cui tanto conta
il genio occulto della preservazione.
E allora si saluta con la venerazione necessaria
il bradisismo umano, quello che la parola non può arrestare
e si saluta senza aprire bocca,
non con gesti,
non nell'intento di scomparirvi dentro,
ma si saluta, ed è troppo, col desiderio
che tanto approdo abbia la sua proda
se anche le nostre carte non ne portino traccia.

 
LETTERA A MALVOLIO
Non s'è trattato mai d'una mia fuga, Malvolio,
e neanche di un mio flair che annusi il peggio
a mille miglia. Questa è una virtù
che tu possiedi e non t'invidio anche
perché non potrei trarne vantaggio.
No,
non si trattò mai d'una fuga
ma solo di un rispettabile
prendere le distanze.
Non fu molto difficile dapprima,
quando le separazioni erano nette,
l'orrore da una parte e la decenza,
oh solo una decenza infinitesima
dall'altra parte. No, non fu difficile,
bastava scantonare scolorire, rendersi invisibili,
forse esserlo. Ma dopo.
Ma dopo che le stalle si vuotarono
l'onore e l'indecenza stretti in un solo patto
fondarono l'ossimoro permanente
e non fu più questione
di fughe e di ripari. Era l'ora
della focomelia concettuale
e il distorto era il dritto, su ogni altro
derisione e silenzio.
Fu la tua ora e non è finita.
Con quale agilità rimescolavi
materialismo storico e pauperismo evangelico,
pornografia e riscatto, nausea per l'odore
di trifola, il denaro che ti giungeva.
No, non hai torto Malvolio, la scienza del cuore
non è ancora nata, ciascuno la inventa come vuole.
Ma lascia andare le fughe ora che appena si può
cercare la speranza nel suo negativo.
Lascia che la mia fuga immobile possa dire
forza a qualcuno o a me stesso che la partita è aperta,
che la partita è chiusa per chi rifiuta
le distanze e s'affretta come tu fai, Malvolio,
perché sai che domani sarà impossibile anche
alla tua astuzia.


p.p.c.
La mia valedizione su voi scenda
Chiliasti, amici! Amo la terra, amo
Chi me l'ha data
Chi se la riprende.


DIARIO DEL '72
 
PRESTO O TARDI
Ho creduto da bimbo che non l'uomo
si muove ma il fondale, il paesaggio.
Fu quando io, fermo, vidi srotolarsi
il lago di Lugano nel vaudeville
di un Dall'Argine che probabilmente
in omaggio a se stesso, nomen omen,
non lasciò mai la proda. Poi mi accorsi
del mio puerile inganno e ora so
che volante o pedestre, stasi o moto
in nulla differiscono. C'è chi ama
bere la vita a gocce o a garganella;
ma la bottiglia è quella,
non si può riempirla quando è vuota.

 
VISITATORI
A ogni ritorno di stagione mi dico
che anche la memoria è ciclica. Non ricordo
i miei fatti di ieri, le parole che ho detto o pubblicato
e mi assediano invece ingigantiti
volti e gesti da tempo già scacciati
dalla mente.
C'era un vecchio patrizio nel Tirolo alto
che a guerra appena finita accolse nella sua reggia
con tovaglie di Fiandra, porcellane di Sèvres,
vini della Mosella, delikatessen
lo sbracato invasore ch'ero io, offuscato
dalla vergogna, quasi incerto se
prosternarmi ai suoi piedi.
Più tardi ancora il grande Däubler poeta
della luce del Nord, un nibelungo barbuto
di immensa mole che sfonda la poltrona
e sillaba i miei poveri versi di sconosciuto
miscelando due lingue, la sua e la mia perfette
come mai ho ascoltato. È una memoria o un sogno?
Se mi apparisse Omero o almeno il più buio Callimaco
o altro ancora più piccolo ma scritto nella storia
mi sarebbe più facile di sconfiggere il sogno
e dirgli retrocedi, mi sveglieró e sarò libero
dall'incubo. Ma no, questi che parlano
la stessa lingua hanno lasciato tracce
nell'anagrafe o altrove. 
Una volta un vegliardo mi raccontò
di aver dormito lunghi anni accanto
a un cestino di fichi nella speranza
di ritrovarli freschi al suo risveglio.
Ma il sonno non durò anni sessantasei
e il record dell'Oasiano della leggenda
non fu certo battuto. Nel cestino
più nulla di appetibile, formiche.
Ritenterò mi disse di sospendere il tempo.
E scomparve nel sogno.
(Se fu sogno
o realtà me lo sto chiedendo ancora).


L'ODORE DELL'ERESIA
Fu miss Petrus, l'agiografa e segretaria
di Tyrrell, la sua amante?
Sì, fu la risposta del barnabita e un brivido d'orrore
serpeggiò tra parenti, amici e altri
ospiti occasionali.
Io appena un bambino, indifferente
alla questione, il barnabita era anche
un discreto tapeur di pianoforte,
e a quattro mani, forse a quattro piedi
avevamo cantato e pesticciato
"In questa tomba oscura" e altrettali
amenità.
Che fosse in odore di eresia
pareva ignoto al parentado. Quando
fu morto e già dimenticato appresi
ch'era sospeso a divinis e restai a bocca aperta.
Sospeso sì, ma da chi? Da che cosa e perché?
A mezz'aria attaccato a un filo?
E il divino sarebbe un gancio a cui ci si appende?
Si può annusarlo come qualsiasi odore?
Solo più tardi appresi il significato
della parola e non restai affatto
col respiro sospeso. Il vecchio prete
mi pare di rivederlo nella pineta
ch'è bruciata da un pezzo, un po' curvo su testi
miasmatici, un balsamo per lui. E l'odore
che si diffonde non ha nulla a che fare
col divino o il demonico, soffi di voce, pneumi
di cui è traccia solo in qualche carta illeggibile. 

 
LE ACQUE ALTE
Mi sono inginocchiato con delirante amore
sulla fonte Castalia
ma non filo d'acqua rifletteva
le mia immagine.
Non ho veduto mai
le acque dei piranha. Chi vi s'immerge
torna alla riva scheletro scarnificato.
Eppure
altre acque lavorano con noi,
per noi, su noi con un'indifferente 
e mostruosa opera di recupero.
Le acque si riprendono 
ciò che hanno dato: le asseconda il loro
invisibile doppio, il tempo; e un flaccido 
gonfio risciacquamento ci deruba
da quando lasciammo le pinne per mettere fuori gli arti,
una malformazione, una beffa che ci ha lasciato gravidi
di cattiva coscienza e responsabilità.
Parve che la ribollente zavorra su cui mi affaccio,
rottami, casse, macchine ammassate
giù nel cortile,
la fumosa colata che se ne va
per conto suo e ignora la nostra esistenza,
parve che tutto questo fosse la prova del nove
che siamo qui per qualcosa un trabocchetto o uno scopo
Parve, non pare... In altri tempi scoppiavano
castagne sulla brace, brillava qualche lucignolo
sui doni natalizi. Ora non piace più
al demone delle acque darci atto che noi
suoi spettatori e còrrei siamo pur sempre noi.


PER UNA NONA STROFA
Per finire sul 9 mi abbisognava
un piròpo galante, poche sillabe.
Ma non ho il taglio e la misura dei
decadenti augustei. Troppo è più dura
la materia del dire e del sentire.
Non si parla più d'anni ma di millenni
e quando s'entra in questi non è in gioco
il vivo o il morto la ragione o il torto.


LA FAMA E IL FISCO
Mi hanno telefonato per chiedermi che penso
di Didone e altre dive oggi resurte
alla tv;
ma i classici restano in alto, appena raggiungibili
con la scala.
Più tardi lo scaffale ha toccato il cielo,
le nubi ed è scomparso dalla memoria.
Nulla resta di classico fuori delle bottiglie
brandite come stocchi da un ciarlatano del video.
Nulla resta di vero se non le impronte
digitali lasciate da un monssù Travet
su un foglio spiegazzato malchiuso da uno spillo.
Là dentro non c'è Didone o altre immortali.
Non c'è mestizia né gioia, solo una cifra e un pizzico
di immondizia.


CHI TIENE I FILI
Chi tiene i fili ne sa più di noi.
Chi non li tiene ne sa di più e di meno.
Un incontro tra l'uno e l'altro; ed ecco
il disastro che avviene, la catastrofe
senza né più né meno.


JAUFRÉ
a Goffredo Parise
Jaufré passa le notti incapsulato
in una botte. Alla primalba s'alza
un fischione e lo sbaglia. Poco dopo
c'è troppa luce e lui si riaddormenta.
È l'inutile impresa di chi tenta
di rinchiudere il tutto in qualche niente
che si rivela solo perché si sente.


IL CAVALLO
Io non sono il cavallo
di Caracalla come Benvolio crede;
non corro il derby, non mi cibo di erbe,
non fui uomo di corsa ma neppure
di trotto. Tentai di essere
un uomo e già era troppo
per me (e per lui).

 
NOTTURNO
Sarà che la civetta di Minerva
sta per aprire le ali. Ma non è sosta
nel rifornimento
dello spaccio di cui noi siamo appena
rimasugli svenduti per liquidazione.
Eppure l'avevamo creato con orgoglio
a nostra somiglianza il robottone
della fluente e ghiotta infinità.
O cieli azzurri o nobili commerci
non solo coi Celesti! Ora anche la Dea
nostra serva e padrona chiude gli occhi
per non vederci.


LE FIGURE
Estasiato dalla sua ipallage
il poeta trasse un respiro
di sollievo ma c'era un buco nel poema
che si allargò, fu voragine
e lo scagliò nella cantina dove
si mettono le trappole per i tropi.
Di lui nulla restò. Solo qualche Figura,
scruta obsoleta, disse meglio così.

 
IL TERRORE DI ESISTERE
Le famiglie dei grandi buffi
dell'operetta si sono estinte
e con esse anche il genere comico, sostituito
dal tribale tan tan degli assemblaggi.
È una grande sventura nascere piccoli
e la peggiore quella di chi rimbambisce
mimando la stoltizia che paventa
una qualche improbabile identità.
Il terrore di esistere non è cosa
da prender sottogamba, anzi i matusa
ne hanno stivato tanta nei loro sottoscala
che a stento e con vergogna potevano nascondervisi.
E la vergogna non è, garzon bennato, che un primo
barlume della vita. Se muore prima di nascere
nulla se le accompagna che possa dire noi
siamo noi ed è un fatto appena credibile.
Nell'anno settantacinquesimo e più della mia vita
sono disceso nei miei ipogei e il deposito
era là intatto. Vorrei spargerlo a piene mani
in questi sanguinosi giorni di carnevale.


VERBOTEN
Dicono che nella grammatica di Kafka
manca il futuro. Questa la scoperta
di chi serbò l'incognito e con buone ragioni.
Certo costui teme le conseguenze
flagranti o addirittura conflagranti
del suo colpo di genio. E Kafka stesso,
la sinistra cornacchia, andrebbe al rogo
nell'effigie e nelle opere, d'altronde
largamente invendute.


QUEL CHE PIÙ CONTA
A forza d'inzeppare
in una qualche valigia di finto cuoio
gonfia a scoppiare
tutti i lacerti della nostra vita
ci siamo detti che il politeismo
non era da buttar via.
Le abbiamo più volte incontrate,
viste di faccia o di sbieco
le nostre mezze divinità e fu stolto
chiederne una maggiore,
quasi una mongolfiera
totale dello spirito, una bolla
di spazio soffiata di cui noi fossimo gli ospiti
e i sudditi adoranti.
E salutiamo con umiltà gli iddìi
che ci hanno dato una mano durante il nostro viaggio,
veneriamo i loro occhi, i loro piedi
se mai n'ebbero, i doni
che ci offersero, i loro insulti e scherni,
prosterniamoci alle loro ombre se pure
ne furono e andiamo incontro al tempo,
all'avvenire che non è più vero
del passato perché tutto che riempie un vuoto
non fu né mai sarà più pieno dei
custodi dell'Eterno, gli invisibili.


KINGFISHER
Praticammo con cura il carpe diem,
tentammo di acciuffare chi avesse pelo o escrescenze,
gettammo l'amo senza che vi abboccasse
tinca o barbo (e di trote non si parli).
Ora siamo al rovescio e qui restiamo attenti
se sia mai una lenza che ci agganci.
Ma il Pescatore nicchia perché la nostra polpa
anche al cartoccio o in carpione non trova più clienti.


LA PENDOLA A CARILLON
La vecchia pendola a carillon
veniva dalla Francia forse dal tempo
del secondo Impero.
Non dava trilli o rintocchi ma esalava
più che suonare tanto n'era fioca la voce
l'entrata di Escamillo o le campane
di Corneville: le novità di quando
qualcuno l'acquistò: forse il proavo
finito al manicomio e sotterrato
senza rimpianti, necrologi o altre
notizie che turbassero i suoi non nati nepoti.
I quali vennero poi e vissero senza memoria
di chi portò quell'oggetto tra inospiti mura sferzate
da furibonde libecciate - e chi
di essi ne udì il richiamo? Era una sveglia
beninteso che mai destò nessuno
che non fosse già sveglio. Io solo un'alba
regolarmente insonne traudii l'ectoplasma
vocale, il soffio della toriada,
ma appena per un attimo. Poi la voce
della bôite non si estinse ma si fece parola
poco udibile e disse non c'è molla né carica
che un giorno non si scarichi. Io ch'ero
il Tempo lo abbandono. Ed a te che sei l'unico
mio ascoltatore dico cerca di vivere
nel fuordeltempo, quello che nessuno
può misurare. Poi la voce tacque
e l'orologio per molti anni ancora
rimase appeso al muro. Probabilmente
v'è ancora la sua traccia sull'intonaco.


C'è chi muore...
C'è chi muore per noi. È cosa di tutti i giorni
e accade anche a me stesso per qualcuno.
Che sacrifizio orrendo questa compensazione
che dovrebbe salvarci tutti en bloc,
bravi turisti che spendono poco e non vedono nulla.
Così d'accordo camminano teologia economia
semiologia cibernetica e altro ancora ignotoche sta incubando, di cui noi saremo
nutrimento e veleno, pieno e vuoto.

 
A UN GRANDE FILOSOFO
in devoto ricordo
Una virtù dei Grandi è di essere sordi
a tutto il molto o il poco che non li riguardi.
Trascurando i famelici e gli oppressi
alquanto alieni dai vostri interessi
divideste lo Spirito in quattro spicchi
che altri rimpastò in uno: donde ripicchi, faide
nel gregge degli yesmen professionali.
Vivete in pace nell'eterno: foste
giusto senza saperlo, senza volerlo.
Lo spirito non è nei libri, l'avete saputo,
e nemmeno si trova nella vita e non certo
nell'altra vita. La sua natura resta
in disparte. Conosce il nostro vivere
(lo sente), anzi vorrebbe farne parte
ma niente gli è possibile per l'ovvia
contradizion che nol consente.


IL PAGURO
Il paguro non guarda per il sottile
se s'infila in un guscio che non è il suo.
Ma resta un eremita. Il mio male è
che se mi sfilo dal mio non posso entrare nel tuo.

 
IN UN GIARDINO 'ITALIANO'
La vecchia tartaruga cammina male, beccheggia
perché le fu troncata una zampetta anteriore.
Quando un verde mantello entra in agitazione
è lei che arranca invisibile in geometrie di trifogli
e torna al suo rifugio.
Da quanti anni? Qui restano incerti
giardiniere e padrone.
Mezzo secolo o più. O si dovrà risalire
al generale Pelloux...
Non c'è un'età per lei: tutti gli strappi
sono contemporanei.


SULLA SPIAGGIA
Ora il chiarore si fa più diffuso.
Ancora chiusi gli ultimi ombrelloni.
Poi appare qualcuno che trascina
il suo gommone.
La venditrice d'erbe viene e affonda
sulla rena la sua mole, un groviglio
di vene varicose. È un monolito 
diroccato dai picchi di Lunigiana.
Quando mi parla resto senza fiato,
le sue parole sono la Verità.
Ma tra poco sarà qui il cafarnao delle carni,
dei gesti e delle barbe. 
Tutti i lemuri umani avranno al collo
croci e catene. Quanta religione.
E c'è chi s'era illuso di ripetere
l'exploit di Crusoe!


I NUOVI ICONOGRAFI
Si sta allestendo l'iconografia
di massimi scrittori e presto anche
dei minimi. Vedremo dove hanno abitato,
se in regge o in bidonvilles, le loro scuole
e latrine se interne o appiccicate
all'esterno con tubi penzolanti
su stabbi di maiali, studieremo gli oroscopi
di ascendenti, propaggini e discendenti,
le strade frequentate, i lupanari se mai
ne sopravviva alcuno all'onorata Merlin,
toccheremo i loro abiti, gli accappatoi, i clisteri
se usati e quando e quanti, i menù degli alberghi,
i pagherò firmati, le lozioni
o pozioni o decotti, la durata
dei loro amori, eterei o carnivori
o solo epistolari, leggeremo
cartelle cliniche, analisi e se cercassero il sonno
nel Baffo o nella Bibbia.
Così la storia
trascura gli epistemi per le emorroidi
mentre vessilli olimpici sventolano sui pennoni
e sventole di mitraglia forniscono i contorni.


ASOR
Asor, nome gentile (il suo retrogrado
è il più bel fiore),
non ama il privatismo in poesia.
Ne ha ben donde o ne avrebbe se la storia
producesse un quid simile o un'affine
sostanza, il che purtroppo non accade.
La poesia non è fatta per nessuno,
non per altri e nemmeno per chi la scrive.
Perché nasce? Non nasce affatto e dunque
non è mai nata. Sta come una pietra
o un granello di sabbia. Finirà
con tutto il resto. Se sia tardi o presto
lo dirà l'escatologo, il funesto
mistagogo che è nato a un solo parto
col tempo - e lo detesta.


ANCORA AD ANNECY
a G. F.
Quando introdussi un franco
nella fessura di una slot machine
raccolsi nelle mani un diluvio d'argento
perché la mangiasoldi s'era guastata.
Mi sentii incolpevole e il tesoro
fu tosto dilapidato da Cirillo e da me.
Allora non pensai al nobiliare ostello
che t'ha ospitata prima che la casa
dei doganieri fosse sorta, quasi
come una rupe nel ricordo. Era una
storia più tua che mia e non l'ho mai saputa.
Bastò una manciatella di monete
a creare l'orribile afasia?
O si era forse un po' brilli? Non ho voluto mai chiederlo 
a Cirillo.


IL PRINCIPE DELLA FESTA
Ignoro dove sia il principe della Festa,
Quegli che regge il mondo e le altre sfere. 
Ignoro se sia festa o macelleria 
quello che scorgo se mi affaccio alla finestra.
Se è vero che la pulce vive in sue dimensioni
(così ogni altro animale) che non sono le nostre,
se è vero che il cavallo vede l'uomo più grande
quasi due volte, allora non c'è occhio umano che basti.
Forse un eterno buio si stancò, sprizzò fuori qualche scintilla. O un'eterea luce
si maculò trovando se stessa insopportabile.
Oppure il principe ignora le sue fatture
o può vantarsene solo in dosi omeopatiche.
Ma è sicuro che un giorno sul suo seggio
peseranno altre natiche. È già l'ora.


NON C'È MORTE
Fu detto che non si può vivere senza la carapace
di una mitologia.
Non sarebbe gran male se non fosse che sempre
l'ultima è la peggiore.
I vecchi numi erano confortevoli,
non importa se ostili.
I nuovi ci propinano una vile
benevolenza ma ignorano la nostra sorte.
Non solo sono al buio di chi vive
ma restano all'oscuro di se stessi.
Pure hanno un volto amico anche se uccidono
e non è morte dove mai fu nascita.


Gli uomini si sono organizzati
come se fossero mortali;
senza di che non si avrebberogiorni, giornali, cimiteri, scampoli
di ciò che non è più.
Gli uomini si sono organizzati
come se fossero immortali;
senza di che sarebbe stolto credere
che nell'essente viva ciò che fu.


Non era tanto facile abitare
nel cavallo di Troia.
Vi si era così stretti da sembrare
acciughe in salamoia.
Poi gli altri sono usciti, io restai dentro,
incerto sulle regole del combattimento.
Ma questo lo so ora, non allora,
quando ho tenuto in serbo per l'ultimo atto,
e decisivo, il meglio delle mie forze.
Fu un atto sterminato, quasi l'auto
sacramental dei vili nella scorza
di un quadrupede che non fu mai fatto.


ANNETTA
Perdona Annetta se dove tu sei
(non certo tra di noi, i sedicenti
vivi) poco ti giunge il mio ricordo.
Le tue apparizioni furono per molti anni
rare e impreviste, non certo da te volute.
Anche i luoghi (la rupe dei doganieri,
la foce del Bisagno dove ti trasformasti in Dafne)
non avevano senso senza di te.
Di certo resta il gioco delle sciarade incatenate
o incastrate che fossero di cui eri maestra.
Erano veri spettacoli in miniatura.
Vi recitai la parte di Leonardo 
(Bistolfi ahimè, non l'altro), mi truccai da leone
per ottenere il 'primo' e quanto al nardo
mi aspersi di profumi. Ma non bastò la barba
che mi aggiunsi prolissa e alquanto sudicia.
Occorreva di più, una statua viva da me scolpita.
E fosti tu a balzare
su un plinto traballante di dizionari
miracolosa palpitante ed io
a modellarti con non so quale aggeggio.
Fu il mio solo successo di teatrante
domestico. Ma so che tutti gli occhi
posavano su te. Tuo era il prodigio.
Altra volta salimmo fino alla torre
dove sovente un passero solitario
modulava il motivo che Massenet
imprestò al suo Des Grieux.
Più tardi ne uccisi uno fermo sull'asta
della bandiera: il solo mio delitto
che non so perdonarmi. Ma ero pazzo
e non di te, pazzo di gioventù,
pazzo della stagione più ridicola
della vita. Ora sto
a chiedermi che posto tu hai avuto
in quella mia stagione. Certo un senso
allora inesprimibile, più tardi
non l'oblio ma una punta che feriva
quasi a sangue. Ma allora eri già morta
e non ho mai saputo dove e come.
Oggi penso che tu sei stata un genio
di pura inesistenza, un'agnizione
reale perché assurda. Lo stupore
quando s'incarna è lampo che ti abbaglia
e si spenge. Durare potrebbe essere
l'effetto di una droga nel creato,
in un medium di cui non si ebbe mai
alcuna prova.


LA CACCIA
Si dice che il poeta debba andare
a caccia dei suoi contenuti.
E si afferma altresì che le sue prede
debbono corrispondere a ciò che avviene nel mondo,
anzi a quel che sarebbe un mondo che fosse migliore.
Ma nel mondo peggiore si può impallinare
qualche altro cacciatore oppure un pollo
di batteria fuggito dalla gabbia.
Quanto al migliore non ci sarà bisogno
di poeti. Ruspanti saremo tutti.


TRA CHIARO E OSCURO
Tra chiaro e oscuro c'è un velo sottile.
Tra buio e notte il velo si assottiglia.
Tra notte e nulla il velo è quasi impalpabile.
La nostra mente fa corporeo anche il nulla.
Ma è allora
che cominciano i grandi rovesciamenti,
la furiosa passione per il tangibile,
non quello elefantiaco, mostruoso
che nessuna mano può chiudere in sé,
ma la minugia, il fuscello che neppure
il più ostinato bricoleur può scorgere.
Il Leviatano uccide, non può crescere oltre
e scoppia,
ma quello che ci resta sotto le unghie
anche se usciamo appena dalla manicure,
quello è ancora la prova che siamo polvere
e torneremo polvere e tutto questo
è polvere di vita, il meglio e il tutto.


OPINIONI
Non si è mai saputo se la vita
sia ciò che si vive o ciò che si muore.
Ma poi sarebbe inutile saperlo
ammesso che sia utile l'impossibile.
Se dire che la vita è una sostanza,
una materia è mera cantafavola,
anche più stolto è crederla una fumata
che condensa, o rimuove, ogni altro fumo.
Ma no, dice Calpurnio, è appena un suono
mai pronunziato perché non è nell'ariaù
nostra, ma nella sua. E non c'è nome
neppure scritto dove l'aria manca.


UN MILLENARISTA
Non s'incrementa (sic) la produzione
se si protegge l'Alma Mater (Alma?).
Tertium non datur; ma ci sarà un terzo,
il solo uomo scampato dalle ultime epidemiche scoperte.
Passeggerà in un parco nazionale
di unici, di prototipi,
il cane, l'elefante, qualche scheletro
di mammuth e molte mummie di chi fu
l'uomo sapiente, faber, ludens o peggio.
O ipocriti voraci consumate
tutto e voi stessi com'è vostro destino,
ma sia lode al piromane che affretta
ciò che tutti volete con più lento
decorso perché è meglio esser penultimo
che postremo dei vivi! (Applausi e molte 
congratulazioni).


LA CADUTA DEI VALORI
Leggo una tesi di baccalaureato
sulla caduta dei valori.
Chi cade è stato in alto, il che dovevasi
dimostrare, e chi mai fu così folle?
La vita non sta sopra e non sta sotto,
e tanto meno a mezza tacca. Ignora
l'insù e l'ingiù, il pieno e il vuoto, il prima
e il dopo. Del presente non sa un'acca.
Straccia i tuoi fogli, buttali in una fogna,
bacalare di nulla e potrai dire
di essere vivo (forse) per un attimo.


IL MIO OTTIMISMO
Il tuo ottimismo mi dice l'amico
e nemico Benvolio è sconcertante.
Ottimista fu già chi si estasiava
tra i sepolcri inebriandosi del rauco gargarismo
delle strigi;
pessimista colui che con felpati versi
lasciava appena un'orma di pantofola
sul morbido velluto dei giardini inglesi.
Ma tu che godi dell'incenerimento
universale rubi il mestiere ai chierici,
quelli neri s'intende perché i rossi
dormono e mai sarà chi li risvegli.
Ah no, Benvolio, i cherchi ci presentano
un Deus absconditus che ha barba baffi e occhi
a miliardi perché nulla gli sfugge
di noi: e dunque quasi un complice dei nostri
misfatti, un vero onnipotente che
può tutto e non lo può o non lo vuole.
Il mio Artefice no, non è un artificiere
che fa scoppiare tutto, il bene e il male,
e si chiede perché noi ci siamo cacciati
tra i suoi piedi, non chiesti, non voluti,
meno che meno amati. Il mio non è
nulla di tutto questo e perciò lo amo
senza speranza e non gli chiedo nulla.


DUE EPIGRAMMI
I
Non so perché da Dio si pretenda che punisca le mie malefatte e premi i miei benefattori. Quello
Che Gli compete non è affare nostro, 
(Neppure affare Suo probabilmente). 
Ciò ch'è orrendo è pensare l'impensabile.


II
Che io debba ricevere il castigo neppure si discute. Resta oscuro se ciò accada in futuro oppure ora D se sia già avvenuto prima ch'io fossi. Non ch'io intenda evocare l'esecrabile Fantasma del peccato originale. Il disastro fu prima dell'origine se un prima e un dopo hanno ancora un senso.
 

DIAMANTINA
Poiché l'ipotiposi di un'arcana 
Deità posta a guardia degli scrigni 
dei sommi Mercuriali non si addice 
a te, Adelheit, apparsa come può 
tra zaffate di Averno baluginare 
una Fenice che mai seppe aedo 
idoleggiare,
così conviene che io mi arresti e muti 
la mia protasi in facile discorso.

Si trattava soltanto di sorvolare 
o sornuotare qualche eventuale specchio 
di pozzanghera e dopo col soccorso di sbrecciati scalini la scoperta che il mondo dei cristalli ha i suoi rifugi. C'è un tutto che si sgretola e qualcosa che si sfaccetta. Tra i due ordini l'alternarsi o lo scambio non può darsi. Forse un cristallo non l'hai veduto mai, né un vaso di Pandora né un Niagara di zaffiri. Ma c'era la tua immagine non ipotiposizzabile, per sua natura, anzi sfuggente, libera e sfaccettata fino all'estremo limite, pulviscolare. Ma il mio errore mi è caro, dilettissima alunna di un artefice che mai potè sbalzarti nelle sue medaglie. 
Era appena la Vita, qualche cosa
che tutti supponiamo senza averne le prove,
la vita di cui siamo testimoni
noi tutti, non di parte, non di accusa,
non di difesa ma che tu conosci
anche soltanto con le dita
quando sfiori un oggetto che ti dica io e te
siamo UNO.
 


Si deve preferire
la ruga al liscio.
Questo pensava
un uomo tra gli scogli
molti anni fa.
Ma avvenne dopo
che tutto fu corrugato
e da allora l'imbroglio
non fu più sbrogliato.
Non più dunque un problema
quello di preferire
ma piuttosto
di essere preferiti.
Ma neppure questione
perché non c'entra la volontà.
Essa vuole soltanto
differire
e differire non è indifferenza.
Questa è soltanto degli Dei,
non certo
dell'uomo tra gli scogli.



Non partita di boxe o di ramino tra i due opposti Luciferi o eventuali postumi tirapiedi dei medesimi. Non può darsi sconfitto o vincitore senza conflitto e di ciò i gemelli non hanno alcun sentore. Ognuno crede di essere l'Unico, quello che non trova ostacoli sul suo cammino.
 
SORAPIS, 40 ANNI FA
Non ho amato mai molto la montagna e detesto le Alpi. Le Ande, le Cordigliere non le ho vedute mai. Pure la Sierra de Guadarrama mi ha rapito, dolce com'è l'ascesa e in vetta daini, cervi secondo le notizie dei dépliants turistici. Solo l'elettrica aria dell'Engadina ci vinse, mio insettino, ma non si era tanto ricchi da dirci hic manebimus. Tra i laghi solo quello di Sorapis fu la grande scoperta. C'era la solitudine delle marmotte più udite che intraviste e l'aria dei Celesti; ma quale strada per accedervi? Dapprima la percorsi
da solo per vedere se i tuoi occhietti
potevano addentrarsi tra cunicoli
zigzaganti tra lastre alte di ghiaccio.
E così lunga! Confortata solo
nel primo tratto, in folti di conifere,
dallo squillo d'allarme delle ghiandaie.
Poi ti guidai tenendoti per mano
fino alla cima, una capanna vuota.
Fu quello il nostro lago, poche spanne d'acqua,
due vite troppo giovani per essere vecchie,
e troppo vecchie per sentirsi giovani.
Scoprimmo allora che cos'è l'età.
Non ha nulla a che fare col tempo, è qualcosa che dice
rhe ci fa dire siamo qui, è un miracolo
che non si può ripetere. Al confronto
la gioventù è il più vile degl'inganni.

SENZA COLPI DI SCENA
Le stagioni
sono quasi scomparse.
Era tutto un inganno degli Spiriti
dell'Etere.
Non si può essere vivi
a momenti, a sussulti, a scappa e fuggi
lunghi o brevi.
O si è vivi o si è morti, l'altalena non poteva durare oltre l'eterna fugacissima età della puerizia.
Ora comincia il ciclo della stagnazione.
Le stagioni si sono accomiatate
senza salamelecchi o cerimcnie, stanche
dei loro turni. Non saremo più
tristi o felici, uccelli d'alba o notturni.
Non sapremo nemmeno
che sia sapere e non sapere, vivere
o quasi o nulla affatto. È presto detto,
il resto lo vedremo a cose fatte.
 
IN HOC SIGNO...
A Roma un'agenzia di pompe funebri si chiama L'AVVENIRE. E poi si dice che l'umor nero è morto con Jean Paul, Gionata Swift e Achille Campanile.
 
L'èELAN VITAL
Fu quando si concesse il dottorato
honoris causa a tale Lamerdière di Friburgo,
se Svizzera o Brisgovia per me è lo stesso.
Salì sul podio avvolto da sciarpame
onnicolore e vomitò il suo Obiurgo.
Depreco disse il bruco e la connessa
angelica farfalla che n'esce per estinguersi
con soffio di fiammifero svedese.
Aborro ciò ch'è tenue, silenzioso,
evanescente. Non c'è altro dio che il Rombo,
non il pesce ma il tuono universale
ininterrotto, Pantiteleologico.
Non il bisbiglio che i sofisti dicono
Pelati vital. Se dio è parola e questa
è suono, tale immane bombo
che non ha inizio né avrà fine è il solo
obietto che è se stesso e tutto l'altro.
Muore Giove, Eccellenze, e l'inno del Poeta
NON resta. A tale punto
un Jumbo ruppe le mie orecchie ed io
fui desto.
 
LA DANZATRICE STANCA
Torna a fiorir la rosa 
che pur dianzi languia...
Dianzi? Vuol dir dapprima, poco fa. E quando mai può dirsi per stagioni che s'incastrano l'una nell'altra, amorfe? Ma si parlava della rifioritura d'una convalescente, di una guancia meno pallente ove non sia muffito l'aggettivo, del più vivido accendersi dell'occhio, anzi del guardo. È questo il solo fiore che rimane con qualche merto d'un tuo Dulcamara. A te bastano i piedi sulla bilancia per misurare i pochi milligrammi che i già defunti turni stagionali non seppero sottrarti. Poi potrai rimettere le ali non più nubecola celeste ma terrestre e non" è detto che il cielo se ne accorga. Basta che uno stupisca che il tuo fiore si rincarna a meraviglia. Non è di tutti i giorni in questi nivei défilés di morte.

AL MIO GRILLO
Che direbbe il mio grillo
dice la Gina osservando il merlo 
che becca larve e bruchi dentro i vasi di fiori del balcone e fa un disastro. Ma il più bello è che il grillo eri tu
finché vivesti e lo sapemmo in pochi. Tu senza occhietti a spillo di cui porto un doppio, un vero insetto di celluloide con due palline che sarebbero gli occhi, due pistilli e ci guarda da un canterano. Che ne direbbe il grillo d'allora del suo sosia e del merlo? È per lei che sono qui 
dice la Gina e scaccia con la scopa il merlacelo. Poi s'alzano le prime saracinesche. È giorno.
 
PER FINIRE
Raccomando ai miei posteri
(se ne saranno) in sede letteraria.
il che resta improbabile, di fare
un bel falò di tutto che riguardi
la mia vita, i miei fatti, i miei nonfatti.
Non sono un Leopardi, lascio poco da ardere
ed già troppo vivere in percentuale.
Vissi al cinque per cento, non aumentate
la dose. Troppo spesso invece piove
sul bagnato.
 

