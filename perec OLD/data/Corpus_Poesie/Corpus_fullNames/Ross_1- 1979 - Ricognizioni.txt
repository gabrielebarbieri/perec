
Primavera 
Non che a me rincresca 
lo scompenso che si manifesta a casa nostra quando l'angora dei coinquilini 
oltrepassa il pertugio dei doppi vetri, 
si strofina contro i bordi della chitarra o il cantino, calpesta il libretto degli appunti 
e per il medesimo spiraglio se ne va. Uno allora può seguirlo col pensiero o mettersi alla finestra; come vuole. 
La strada è percorsa dagli anziani del dispensario; 
c'è uno che ogni giorno armeggia intorno a una mela, 
non lo dice ma se l'è messa in tasca per mangiarsela più tardi. Orbene questo signore mi fa di solito dei gran saluti 
e mi domanda in quale giorno della settimana ci troviamo 
a essere, 
confonde spesso il giovedì col venerdì, si scusa, specialmente quando è bel tempo. 
E se gli chiedono di spiegare, soltanto per sentirglielo spiegare, chi sia sull'angolo quel santo dalla tunica bruna 
che strizza l'occhio a chi appena lo guarda, 
lui sembra non capire, si volta con il fazzoletto in mano, riaccende il sigaro e continua la sua passeggiata pomeridiana. 


 



Terriccio 
Non solo una chioma di bambola che sporgeva dal terriccio caricato sul vagone 
ma anche rametti incrostati e sparsi 
o intrecciati fra schegge di laterizi 
suggerivano circospezione; 
e su un rialzo, fermagli e barattoli di talco, frammenti di filo di zinco e stivaletti 
quasi nuovi che mio zio sarebbe andato d'acchito a recuperare, 
ali di cappelli di paglia, stanghette di occhiali, pellicole abrase e raggi di biciclette 
lasciavano nella convinzione che ognuno, 
al punto che si era, avrebbe potuto aggiungere a quel terriccio o levare non importa che cosa, e nulla sarebbe cambiato. 




Giornata di vento 
Quando il vento sospinge nei sottopassaggi avanzi di stoffe e fiori di stagione 
e sommuove fra gusci e torsoli di pere 
quinterni di ebdomadari con spaccati di soubrettes e la gente si affretta verso casa o altrove 
e a capo basso marcia a ritroso mentre intorno altre scorie volteggiano a scatti 
appare talvolta, dietro la toilette del parco o in conversazione coi daini, 
un inserviente sulla quarantina; 
nessuno generalmente gli presta attenzione, tanto è il pulviscolo e tanto è il fastidio che ognuno è occupato a fronteggiare. 




Sabato 
La cerimonia del campo da gioco che va segnato non oltre i recinti e con criterio; 
e il ragazzo che tra pianta e pianta di tiglio si attorciglia, rincorre scatole a scacchi 
e le colpisce di taglio; 
e un altro, non lo conosco, che uscito dall'istituto per qualche giorno di festa coi suoi 
Si prova a convincere il nonno: 
«Quelle sono tartarughe, nel prato!»; 
e il dubbio se sul lungofiume Soderini sia un turbinio imprevisto di biciclette, di universitari col basco 
o di organisti che si allenano; 
e l'idea che il sabato già venuto stia per concludersi anzi tempo 
in questo momento particolare della sera ... 




Il luppolo 
Se il luppolo, che non ha da sostenersi, si aggrappa come può a qualche pianta 
o specialmente alle fessure degli argini o dei muri o, dove il fiume si restringe, 
pesca se si può dire dai cavi del telefono sull'acqua quasi volesse abbeverarsi 
o anche solo rinfrescarsi un momento, 
e sul finire dell’estate si carica di fiori maschili e femminili e pago non si affanna a volersi districare dalla rete di agganci 
in cui trova ragione; 
e a periodi patisce, a seconda del tempo, 
a periodi prospera senza dare nell’occhio a dismisura e senza nemmeno coinvolgere te 
sopraffatto da chissà quali incombenze 
e lievemente insoddisfatto mentre indugi su questo pianerottolo intermedio ... 



Il faggio che nel brillio 
Il faggio che nel brillio del camino 
tra fumi e faville è votato a distruzione 
e orgoglioso va a pensare: «Ma io che fra i legni simbolizzo dopo tutto la qualità, ecco ... » 
e il fuoco l'ha già preso fin giù nelle nervature e non può più liberarsene se non per dire, 
ma soltanto per poco, che gli dispiace, 
che vorrebbe impedire, inveire... 
e il resto del senso va perso, 
è un discorso interiore che sfugge a noi litiganti e sillogizzanti; 
e il faggio resiste, ma per poco, ancora un momento, o una notte, e allora sarà forse l'inizio ... 







Lo spartiacque 
Compaia sul monte Sighignola la prima neve o non compaia o sia soltanto grandine fresca o impressione fittizia 
non è questione principale. Male se si vedono autunni quando fuori non piove ma è quel tempo indeciso 
che tiene in sospeso la passeggiata o l'esposizione; 
e i ragazzi che giocano allo spadaccino si imbronciano e le ragazze di Lanzo scendono lo stesso a lavorare. 
E lo spartiacque che non appare all’orizzonte 
se non per tratti discontinui o per indizi 
di qua dall’albergo o verso la fascia ondulata, e la casa dell’erborista cosi vicina al confine 
e la presenza di lui che ti parla a voce alta, 
e il filo d'acqua che non sai dove incomincia e dove finisce ... 




Movimenti della nebbia dopo l'alba e voci 
Quando la nebbiolina di dopo l'alba, 
salita in parti tanto minime dalla campagna da nemmeno mostrare se e di quanto si sposti verso l'antica torre di Santa Laura 
o verso la piscina sgombra o le nuove residenze di Marly-le-Petit, 
quando la nebbiolina fende lungo i muri intere zone rossicce unite a strati 
di vegetali sciupati e origina dai suoi movimenti effigi informi che mutano al crescere del giorno e dei colori e si disperdono in breve, 
io sento a volte voci di volatili, e altre più indistinte, dietro le finestre, come di qualcuno inquieto 
intento a sorvegliare. 






Ricordo di una passeggiata a Re 
«L'infuso di antillide è indicato contro le tossi ostinate; ha proprietà emollienti e sudorifere». 
Nella tazza del santuario di Re 
- Paradisi portae per te nobis apertae sunt si scontrano sperdutissime foglioline, incocciano in altre minutissime particelle non filtrate dal colino, colino da niente, si librano come animali palmati o farfalle e ricadono sul fondo; 
passeggiata caotica, ricordo, 
pioveva, ingorghi, il Giro ciclistico, maglie imbrattate; e le foglioline si aggrovigliano - forza Renzi! incomprensibilmente - dài Rota! - 
finché una nuova spinta non le smuova, 
non le decida a risalire in superficie. 






Retrospezione 
Particolari o no i tempi dei sopralluoghi nel silos? 
E le fotografie guardate e riguardate 
e incollate diligentemente sull’album 
e postillate? La torre del Moro: 
«Qui incontrato simpaticone proprietario 
di locanda, chiesto ci se conoscessimo...» 
o le fonti del monte Lauro: «Qui non polpi ma granchi»; 
e più indietro, lontano nel tempo: 
cartoline da Fatima, dal Tirreno, 
ricette per i tortelli e la gazosa, 
primi tentativi in dattilografia, 

Indirizzo utile J
acob Rohner a-g 
Balgach (Svitto) 
calze. 


 



Sine intelligentia 
Diagonalmente allo spazio compreso fra le zone, di sera, di solito in penombra e il settore dove l'illuminazione 
è un po' più fitta, precaria d'accordo se confrontata 
con la luce di moderne abitazioni 
e tuttavia sufficiente a rischiarare 
quella parte di locale che in ogni tempo ha da essere bene in vita; 
senza invadere il tratto attraverso cui 
i raggi potrebbero filtrare e confluire 
nel circostante quantitativo di luminosità, 
area insignificante, punto minato per insetti di ogni specie 
- una carta moschicida li attende; 
delle tre prede una zanzara 
stimola da giorni i suoi arti al movimento, spiega la sua situazione: 
«Eo non moritura sum de leucemia, non de infortunio, non de dispiacere; eo mori tura sum sine intelligentia» -; 
in una posizione di equilibrio e favorevole allo sguardo ho posato un mazzetta di astri gialli 
fioriti da poco nel giardino del signor Guglielmo. 



Per telefono 
«C'è niente, ti dico, di mutato!»; 
«ne sei davvero sicuro?» insisto 
appena tornato da Lucerna. 
È un colloquio il nostro 
come di due che si chiamano da lembo a lembo sopra una costa non ancora perlustrata; 
«dimmi piuttosto del fictene all’orecchio, guarito bene? e il quadernetto di botanica? Limodorum Epipogium Spiranthes Listera Neottia Goodyera Malaxis Corallorhiza: 
ti sei imbattuto in un ragazzo che ti ha salutato: e ti ha fatto piacere? 
Incontrare un ragazzo con un cane non è niente, 
ma quando questo ragazzo si ferma e ti rivolge la parola il discorso è un altro .. 
Si ferma - per ricapitolare - e senza farsi riconoscere 
mi chiede una noce di burro per il risotto («e vino?» aggiungo io; 
«No grazie, lo spruzzo col latte»); e poiché esita 
«vieni, entra», e lui rimane lì sulla porta, 
poi dice con discrezione che mi ha già visto anni fa al corso estivo di francese, «non ricordo, scusa, fammi pensare», ed egli intanto va via 
non senza avermi prima ringraziato cordialmente. 







Alba 
«Io l'inglese non lo so. Non ci intendiamo». 
Quella non si dà per vinta e un po' col suo francese imparato a San Gallo un po' per segni 
mi fa capire che lei è americana, 
si diletta a tempo perso di politica e di cavalli. «Oh, ho una parente a Pittsburgh, 
torrefazione di caffè. 
È un’alba ferroviaria molto fresca 
con pochi merli fra gli scambi nuovi: radono il parapetto e scompaiono nei rovi. Chi mai saprebbe prevedere la traiettoria oppure indovinarne il battito delle ali? 
e chi dei viaggiatori saprebbe valutare con precisione verso dove si sta dirigendo il treno a quest’ora 
e a che chilometro esatto ci troviamo?
«È semplice - interviene uno che finora non aveva parlato siamo al chilometro duecentoquaranta», 
e noi restiamo allarmati per davvero; 
poi prima di scendere informa che era soltanto un bluff, che anche lui non lo sa. 





Rocchette e la funicolare 

Le luci che di lontano ingannano 
e apparterrebbero secondo le nostre previsioni 
al più vicino dei due gruppi di case di Rocchette 
- «riconosci la zona degli arbusti, il territorio brullo?» le luci per adesso non contano 
e l'iscrizione nemmeno. (L'iscrizione per intenderci 
che a te piace spesso ricordare: 
Pena un scudo e perdita de' panni 
per chi lava in questo fonte, 
e anche tua madre aggiungi cantava da bambina una canzone, anzi questa canzone, 
l'aveva scritta sui muri di scuola). 
E la funicolare? 	; 
Incrociano a metà - le cabine - trainandosi a vicenda; e i conduttori salutano e i ragazzi si sfiorano le mani 
e le signore si meravigliano che al giorno d'oggi nessuno sappia più cedere un posto o fare una cortesia; e il postino gesticola, si lamenta del troppo lavoro, confida essergli ultimamente capitato fra le mani 
un telegramma privatissimo che a dire il vero 
non potrebbe riferire ... 


 
 




Le canoe capovolte e la maschera 
Le canoe capovolte e la maschera e le pinne speciali e il parasole di per sé desolante che secondo la Pinki andrebbe una volta per tutte sostituito 
non sono soltanto indici elementari di attività subacquee - esplorazione di baie, caccia alla cernia - 
e nemmeno saprebbero ovviare alle incertezze o certamente non offrirebbero garanzie a chi esigesse da essi indicazioni di particolare utilità. La cernia, per proseguire il discorso, 
è un animale che predilige i reconditi marini. Capita al pescatore inesperto di lasciarsi sorprendere 
in una rincorsa sfrenata che a malapena riesce a riaffiorare; allora vengono con una zattera e le eliche girano al minimo e lo portano per fortuna al sicuro 
e sembra di essere in quelle pensiline 
dove ogni tanto succede qualcosa di analogo uno si sente male, sviene, chiamano la crocerossa e la gente guarda e resta come stupefatta 
fra i vasi di gerani così bene coltivati. 





Le lucertole di Anliternum 
Già che eravamo scesi nel buio delle catacombe, negli ànditi diresti tu acherontei 
- ci accompagnò un parroco uscito da un'aia con una tonachetta da lavoro, e inciampava 
ora in questo capitello corinzio ora in quel reperto fotografato e schedato garantiva lui 
senza dare troppa importanza alla cosa 
dagli esperti del Vaticano - 
decidemmo di visitare anche l'anfiteatro. Era una di quelle giornate d'aprile quando la temperatura è gradita 
come in nessun’altra parte dell’anno; 
noi per gioco imitavamo i gladiatori 
o percorrevamo il cunicolo del leone 
fin dentro l'arena, poi agitavamo i tèli. Fra le pietre non c'erano lucertole, pioveva un poco e quel poco 
bastava a tenerle lontane. 









A Giovanni Parenti che fa le bolle di sapone 
Se nei pressi del lato destro del becco a gas la bolla iridata dà segni di cedimento, vacilla cerulea e sembra doversi frantumare sopra le nostre bocche protese dal basso 
a risospingere in direzione più sicura 
il palloncino riluttante, non temere, Giovanni, che niente si perderà e tu, cordialmente fuorviato dai tuoi filologici Diporti, 
non avrai a dolertene, nemmeno, sta' certo, quando la bolla, uscita dalla cannuccia dopo modulatissimi sforzi labiali, 
urterà qualche spigolo e scoppierà, 
ènimi alquanto duretto a formulare, 
in tutta signorilità. 






Il pesce persico 
«In che luoghi a mio giudizio nidifica il pesce persico? Nei 
fondali profondi. 
E come vive? In colonie numerose». 
Forse sazio oppure intimorito il ragazzo si calma, guarda anche lui una barca a motore sopraggiunta dalla foce; due giovani, 
uno a prua e l'altro in piedi, si parlottano 
e virano per scherzo. E siccome io non so che ora è 
«che ore sono?» provo a gridar loro da riva; e quelli sulle prime. 
non intendono; allora indico sul polso la forma dell’orologio e uno dei due capisce, fa segno con le palme aperte, 
non c'è dubbio, che sono le nove e mezza; ed è come se la mano 
tagliasse l'aria di traverso, dividesse il lago in due fino alla punta di San Martino. 


 




Cartuccia 

Chi, sentendo all'alba del fruscio in giardino 
e soddisfatto per essere venuto a sapere prima di addormentarsi come il vecchio pescatore fosse riuscito in extremis 
(potrei dar notizia, non avendo lì per lì preso sonno, 
dei segnali di là dalla sponda del lago 
- «è Francia!» avevano esclamato - 
o dei pensieri sulla giornata imminente ovvero propositi di saggiamente disporla) 
a debellare il genio rinchiuso, mistero, nel vaso, chi, mentre sta osservando l'esterno, 
si aspetterebbe di riconoscere di fianco alle rose Cartuccia, il cane di Cristina? 


 

Febbraio 
Perché non allungare la strada un po' 
e ritornare a casa dalla parte dei giardini? I sentieri che procedono a serpentina 
fra le aiuole lavorate di fresco 
sono pieni di bambini di ogni età 
e di mamme ben vestite. 
«Qui si può ancora portare i bambini», dicono. 
«Sì, è vero, qui è splendido. Sembra quasi di non essere in città». 
C'è anche, ogni tanto, un vento tiepido; 
e quando, succede, questo vento viene meno, c'è sempre il flusso dell'acqua del fiume 
_ scorre tra rocce metamorfiche, si getta presso Kerzers nell’Aar -, 
o soldati con le mostrine nuove, 
o altro ancora. 






Lungolago 
Senz’altro ricorda, la forbice del giardiniere, che le stagioni passano e che anche gli alberi, hanno bisogno ogni tanto di forza nuova. 
Ma se il giardiniere è di buon umore e si mette a discorrere, allora, è possibile, incomincia a spiegare chi è lui, da dove viene, e vuole sapere chi sei tu, cosa fai; 
e scopriamo, senza conoscerei, di conoscere molte persone e molti aneddoti su di esse. 
Come dimenticare Tulipano la sera che litigò? Tulipano sosteneva che il sei di fiori 
prende sul re, sempre di fiori; e gli altri il contrario. 
E gli gridavano «Tulipano, sei malato», e lui a negare; «Tulipano, stai dando i numeri», e lui a mantenere la calma, a fingere di non sentire; ma quando gli gridano 
«Tulipano, non sei più quello di un tempo», ah no, allora si 
infuria, 
che badino lor signori con chi stanno parlando, 
che gli si indichi nella città un giocatore più forte di lui . E il compagno più giovane, Gianclaudio e non Remo come qualcuno lo chiamava, che sul più bello fa capire - succede ancora oggi - di volersene andare, 
se ne va sul serio sdegnato e dopo un po' ricompare fra le risate di molti? 



Giorni fa
Io non so - è successo giorni fa -
cosa abbia spinto questo signore 
a bussare di domenica alla nostra porta. 
So solo che, appena apro, mi prega di fare in fretta, mi spiega che alla finestra c'è un gatto, 
fa un inchino e si congeda. 
Dev’essere uno di qui, questo signore, se è arrivato da noi senza sbagliare; 
l'altra sera uno sconosciuto che voleva discutere sul prezzo - vendiamo una radio d'occasione, se interessa sapere non ha trovato a quanto dicono la strada. 
Mi affretto dunque alla finestra e lungo il tragitto comprendo di avere lasciato sul davanzale la torta di pane, non allo scoperto, l'avevo protetta per bene, . 
non riesco a capire; 
e una volta giunto sul posto metto si in fuga il felino 
ma resto lì di stucco, la prendo come un’offesa personale; adesso non saprei ma ricordo anche 
di avergli gridato qualcosa, 
malvivente o brigante mi pare. 




La nostra vicina 
Cosa si ripromette la nostra vicina che con la camicia da contadina 
spunta prima di ogni sera da qualche angolo e chiama i gatti? 
È una voce lontana che viene da chissà dove, nessuno mai direbbe di averla sentita 
se non nelle regioni dei licheni o del secco. Parla da sempre il suo dialetto 
ma anche la lingua italiana; 
cosa si ripromette la nostra vicina? Ora si rivolge al più piccolo, 
spera che non si sia smarrito 
e quando viene gioca con lui, motteggia e gli racconta filastrocche, 





Acquisti per cene frugali 
Fui accolto sull’entrata da un volpino 
che diritto e, posso dirlo, assai scortesemente mi condusse dalla padrona; 
che senz’altro mi accomodassi, che scegliessi a discrezione mia, insisteva lei in pantofole e costume da ginnastica; 
e mi introduceva nel mentre, fra orologi e barattoli di dado, nei suoi profondi ripostigli 
dove teneva in serbo - era una confidenza della cioccolata di primissima qualità. 
Fu molto gentile nei miei riguardi 
e anche lei rimase, a quanto sembra, ben impressionata sul mio conto; 
talché ci salutammo entrambi, con lieve 
stretta di mano, nel più soddisfacente dei modi. 



Supposizioni 
Niente mi vieta, quando il cancello stride, 
di avanzare supposizioni intorno a chi suonerà. 
Non già la pescivendola dalle ghette di lana, 
per regola alticcia e scomparsa un giorno 
senza che a nessuno rincrescesse; 
ma forse un commesso viaggiatore àlacre 
a esortarmi a non perdere l'occasione, 
«vede signore, questo è l'articolo che fa al caso suo», 
o un rappresentante di enciclopedie o di mappamondi 
o il controllore del contatore dell’elettricità; 
forse, anche, qualcuno venuto a cercare proprio di me, 
per recapitarmi un pacco o, che so io, 
per conversare un po'. 










Giochi nella nebbia 
Visibili a intermittenza, i ragazzi si sparpagliano nella nebbia, giocano a guardie e ladri. 
A lungo di loro non è tangibile la presenza se non per uno zigomo che affiora dal grigio 
o per una giacca a vento scomparsa fra gli oleandri e ricomparsa più in là, verso la fontana o l'entrata; e talora non uno ma più cocuzzoli 
e berretti col fiocco e lembi di indumenti e sagome in corsa o accovacciate appaiono rapide, ristanno un attimo 
e si eclissano fra rumori leggeri 
o in silenzio. 





Spalatori di neve 
Gli spalatori di neve, puliti i gradini della sinagoga, si incamminano verso altri piazzali, 
sorpassano fischiando motivi 
una comitiva di sciatori attardati. Sembrano quasi una processione, 
col loro portamento e con quelle pale quadrate e nere alzate sulle spalle a mo' di gonfalone; 
quand’ecco che dal drappello finora unito 
se ne stacca uno, più esile e silenzioso, 
e mentre gli altri procedono imperturbati 
egli tentenna prima, poi imbocca una via laterale scomparendo quasi subito fra le reti e i sempreverdi. 





Fuochi d'artificio 
Tu sai che il 24 festa del santo patrono 
qui la gente si apposta per tempo sul belvedere e aspetta i fuochi d'artificio. 
Dialogo l° fra due amici, dei quali uno amatore dei fuochi, l'altro trascinatovi a viva forza: 
«Mi rompo, lo vedi?» «Tu fidati, vedrai!» Fra le tre inglesine sedute a cerchio 
non c'è dialogo 2°, ecco che i fuochi 
si levano gioiosamente preceduti 
da colpi di salve di cannone, e l'inizio è tutto luce, chiarezza nei dintorni. 
Ma dai giardini antistanti Settignano 
un dilettante fa il furbo, aspetta che da una pausa dei fuochi si liberi una fetta di buio per inviare in cielo 
le sue ogive azzurro-sfumate 
suscitando i commenti divertiti della gente che sente che lo spettacolo si avvia alla conclusione; 
e c'è nell’aria un po' di delusione, di aspettativa irrisolta, come quando il concerto folk è terminato. 




Orti fuori città 
... che bello dev'essere venire qui il sabato, aprire il capanno, controllare che gli attrezzi ci siano ancora tutti e incominciare a lavorare. Succede a volte di dissentire dal vicino 
sul come si scavino le buche o i solchi, 
«ma è vergognoso litigare per cosi poco, 
non pare anche a lei?» 
ci si dice ragionevolmente alla fine. 
Qualcuno, succede altre volte, estrae il termos e si gusta in disparte il suo tè; 
e mentre ognuno vedrebbe, se fosse li, 
il pomo d'Adamo di quello andare su e giù fra colletto e mento, 
molti radunano i loro arnesi, altri si dirigono verso la strada. 






Anitra sul lago 
alla madame 
Per vie mutevoli e piane tentenna il suo capo appena l'anitra germano reale, muove verso luoghi d'ormeggio 
né l'incedere suo s'inceppa 
per ostacoli in superficie 
o pericoli umani; 
s'impunta, sfodera a volte 
le penne di coda, lavora di palme e ora con semicerchi e correzioni di rotta, ora con rare soste 
ella prosegue il suo percorso sul lago. 









Tardo pomeriggio 
Era in ogni caso verso l'ora di cena 
quando al termine di una giornata più che piacevole m'incamminai verso la valle del Gottéron. 
Due cose ricordo di quel pomeriggio: 
la venditrice di dischi, una zurighese 
dalle babbucce screziate con pettinatura a casco e smorfiosa oltre ogni sopportazione 
- ma di una smorfiosità redditizia 
se riuscì a provvedermi di una rosacea Tessera di Fedeltà - 
e un bimotore in ricognizione a bassa quota. 





Suonatore di contrabbasso 
A che nome rispondesse non ricordo. 
A me pare che la sua preoccupazione fosse, considerate le circostanze, eccessiva; 
durò mezz’ora e più l'accordatura dello strumento, e agli amici che dalla sala lo chiamavano 
egli assentiva intanto con frettolosi cenni di capo; e con piglio seccato più volte 
aggiustò gli spartiti e si levò a confabulare, sicché il segnale d'inizio lo colse alla sprovvista, in movimento fra tendaggi e fili. 




 


Partita a bocce sulla strada per l'Etna 
Andò infine per una partita a bocce. 
Scelti i lapilli e chiariti i termini della sfida si entrò tosto nel vivo della competizione, campo in leggera pendenza, spettatori uno. E sull'8 a 6 in mio favore 
- tutt'al più, secondo la tua tesi, sull'8 a 7 l'esito dell'incontro sembrava ormai delineato quando una 127 beige 
transitando ad alta velocità 
sopra lo schieramento di gioco 
vanificò in un nugolo di fumo, 
senza che avessimo modo di intervenire, rigoli, lealtà di contendenti, punteggi. 




Deliberazione 
Perché dal pendio accanto al bosco 
non si riversassero più durante i temporali ghiaietto e fogliame sui legumi 
e detriti sulle pianticelle di pomodoro 
e perché l'acqua non avesse più a stagnare nei viali sottostanti e sull’entrata 
noi stabilimmo che a intervalli opportuni e senza indugio di sorta 
si disponessero su quella scarpata fascine di sbarramento e pali. 






Bella stagione 
Ora che la bella stagione ci rallegra è giusto che riempiate, amici, 
la vostra piscina di famiglia; praticherete il crawl e, s'intende, 
la farfalla, e spesso l'imbrunire 
vi sorprenderà in pacati conversari, e ai vostri bambini e ai compagni invitati per giochi e per bagni offrirete succhi di frutta e vaniglia, e tutto ciò sarà festevole e gaio. 




Nella superficie inclinata 
Il muro procede press’a poco diritto, di qua il cortile, di là radici e vetri. Ma giunto all’altezza del canale 
fa un gomito stretto e piega a sinistra, poi cala a precipizio verso valle, affianca altri muri che dai prati 
salgono a linea retta e in essi si confonde. E sul versante opposto 
colline miste a radure e inarcature di clivi, angoli di pianura e ville di signori 
si rivelano a scorci, con profili discordi', nella superficie inclinata della campagna. 




Comunicazione a terzi 
In un seminterrato del fondocittà io ho visto, vi rendo noto, 
capi di biancheria sospesi a ganci 
e stracci per rigovernare, e in un cartoccio pacchetti di mèta e cerini. 
Altrove ho ammirato rispettabili cucine a legna che in poche ore riscaldano stanze 
e cuociono focacce e pani, 
altrove impianti di fortuna. 



Traghetto sul Reno 
Stavamo ancora cruedendoci come mai 
il drago del Rathaus fosse per rapporto a San Giorgio e alla lancia che aveva confitta in gola 
a tal punto esiguo da sembrare un sauro inferiore, un animaletto ridicolmente vincibile, 
e per quale motivo simili proporzioni 
fossero state ripetute secoli più tardi 
in una statua che incontrammo al di là degli empori quando variopinto ci apparve, sorretto da una fune e affollato di gitanti, il traghetto sul Reno. 



Per un verso o per l'altro 
Per un verso o per l'altro c'è sempre chi raggiunge la vetta di un colle 
e di lassù ammira conformazione e flora della catena delle Prealpi. 
C'è chi ritiene di aver compiuto grandi imprese e in tale convinzione si mantiene, 
c'è chi alleva fringuelli o colleziona capsule di bottiglia, c'è chi si presenta agli sportelli 
incarti alla mano; 
non pochi si interessano di operetta o coltivano le arti. 


Il lago di Como in procinto di fuoriuscire 
Scorgemmo per primo il battello «Benaco»; e quando con lo sguardo abbracciammo 
una più estesa frazione di lungolago 
e di riflesso vedemmo insolitamente allineati il «Giglio» e il «Volta» e ci divertimmo 
al considerare motoscafi e altre imbarcazioni ormai all’altezza del normale passante 
noi capimmo che il Lario era in procinto di fuoriuscire e che una seria inondazione minacciava Piazza Cavour. Stemmo non poco a pensare a quel che in effetti 
simile evenienza avrebbe potuto significare .. 
Che ne sarebbe stato della pasticceria? 
e della libreria, e della boutique di fronte? 
A nessuna di queste domande, convenimmo, ci era dato di trovar risposta; 
indi facemmo senz’altro strada 
verso il valico di Ponte Chiasso. 





Canto di gallo a mezzanotte e mezza 
Fu dopo un civile e profittevole scambio di opinioni circa l'applicazione in certa direzione o in cert’altra 
di tale punto o sottopunto delle Nuove Disposizioni che ci alzammo e tutti quanti uscimmo in giardino. Accompagnammo il nostro ospite fino alla macchina; e quando, al momento dei convenevoli, 
udimmo distintamente un canto di gallo, 
noi pensammo subito al gallo della signora Emilia, cosi lesto nel beccare e fèroce 
nello sbattere le ali. 






Manovratori nella notte 
Ed ecco i tre si concertano, ripartiscono in equa misura 
- così pare a me viaggiatore provvisto di regolare biglietto i compiti di manovra; 
e con moderata alacrità si predispongono all’operazione, inviano da predelle segnali luminosi, chiamano, 
si perdono fra rotaie e giunzioni. 








Movimenti di gru 
A séguito di una vigorosa tensione di cavi e di successivi allentamenti 
il braccio orizzontale si spostò 
con rotazione, rispetto a noi spettatori in un certo senso avvinti, di pochi gradi; e di altri pochi, 
e senza apparenti intoppi, solitamente si mosse poi, salvo temporanei guizzi di ampia portata, in direzione di padiglioni o antenne. 





Rimozione di polline 
Erano casi singolarmente distribuiti sopra il tavolino delle riviste 
gli infinitamente minuscoli, 
com'è abitudine designarli, 
granelli di polline caduti e riuniti 
a formare infine consistenza 
di fragili aggregati in un canto e di isolati corpuscoli dall’altro 
e cosi fuori dell’ordinario era la compiutezza 
suggerita da tale loro disposizione. 
che assai smarrito e con vero senso di rincrescimento presi atto, a un certo momento, 
della loro accidentale rimozione. 






Il lago a Campione d'Italia 
lo sono persuaso, per ciò che riguarda la zona al lago, che i graditi ospiti 
non avranno in alcun modo a rammaricarsene; per la visione anzitutto allargo 
del percorso dei canottieri, 
e al di qua della linea territoriale il vago incresparsi delle onde 
e i pesci sole infilati nei cestelli, 
nonché per la schiera di autovetture variamente contrassegnate che si specchiano nelle acque e specchiano in sé 
fattorini in livrea e cani di pregio, 
e per altre risorse piacevoli e nascoste. 
