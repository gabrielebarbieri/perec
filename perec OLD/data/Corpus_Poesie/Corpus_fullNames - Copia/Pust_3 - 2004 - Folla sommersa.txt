

Poco fa un vento freddo da nord annunciava qualcosa di invernale. 
La nuvola pesava. 
Ma la rosa cresciuta troppo in alto ondeggia e non si sfa. 
Resiste ancora. 
È un rosa vecchissima e nuova. 
Gioca il suo gioco. Rifiorirà. 




Nella vigna di Renzo 
Il rovo era per tutto: aculei e spine che 
ferivano gli occhi, e quei cavalli di 
frisia sui sentieri, nell' afrore 
dolciastro di livore 
e di forza impunita, travolgente. 
Eppure si doveva camminare, 
voltare la faccia, scordare i divelti filari. 
Pensare altra la meta, e più importante: 
sebbene, nonostante. Sulle spalle 
un fascio di improbabili speranze. 
Per tempeste e piovaschi 
si va come superstiti o fuggiaschi. 




Sette frammenti dalla terra di nessuno 

I 
Quando piove per molti giorni la terra scivola via 
verso il basso 
l'acqua penetra sotto le radici arriva alla placca 
cambia la storia dei paesaggi 
diventa fango e fiume fangoso travolge i paesi più miseri 
gli accampamenti umani 
i corpi e ogni cosa che ostacola o resiste. 


II
Non si può dire nulla: questo è il punto. Raccontare, ma cosa? Qualcosa è crollato, 
come un silenzio improvviso e poi l'urlo, 
uno sfacelo. Il muggito di un animale imprigionato 
dal fango che strascina verso valle. Cosa pensa un vitello, per esempio, quando affoga? 
Volete cercare parole anche per questo, per sentirvi più in pace? Un vitello non pensa nulla e se pensa 
lo fa in un pensiero animale incomprensibile; tace come una capra, o un agnello e forse anche un uomo 
che guarda in faccia la sua piena solitudine. 
 



III 
Gondo era un nome 
duro fra le montagne più impervie, venti case 
scure sotto la roccia, incastonate 
dove improbabile sembrava una scelta. Transumanze 
antiche, le voci degli scomparsi 
tra le gole e i crepacci, la fatica 
scolpita su una pietra e negli appigli 
che montano a un pascolò alto. E poi la luce 
che incendia un vetro o un tetto di lamiera 
come un tempo una lama di falce alzata al sole, un tramonto 
sopra la prima neve settembrina; poca luce, 
breve nell' ombra massiccia del granito, nelle piccole 
finestre delle case, appena sufficiente a rischiarare 
la mano incerta che vergava una parola 
tremante sulla carta, un' asta o un palloncino, i primi segni di 
una lingua che adesso è incapace di dire 
quello che non si può dire 
che sta oltre 
e non ha nome 
e che i giornali e la gente di pianura 
chiamano orrore o catastrofe. 


IV 
Perché vivere qui? chiede ogni voce 
che ammira sgomenta la nostra rovina. Perché insistere 
in una lotta assurda, in una sfida 
ormai priva di senso? Anche questo, 
anche questo dunque ci vorreste levare, 
ipocriti compagni di disastro. 



V
Terra di nessuno 
e di tutti, che sfugge 
sotto le scarpe, e che pure sostiene, 
basamento mutevole, inerme. Sono passati 
stivali e carri, la feroce 
forza insieme coi timidi 
belati delle pecore, viandanti 
perduti dentro il fumo e nelle nebbie: 
ognuno ha lasciato qualcosa, una traccia, un disegno 
smunto, un rottame corroso. 
Sasso e radice, piede che ti cerca 
e trova il punto o il vuoto 
che strapiomba 
ancora su di te, greto o pietraia 
più bassa, più segreta nelle gole. 
O vasta, sui costoni e gli altopiani, prati spogli 
ventosi, irti di punte 
e vortici d'insetti, d'acque non viste 
e luce. 
Di nessuno e per questo di tutti, tra bandiere alte 
sopra i patiboli, frontiere 
di ferro e di mestizia: non oltre e non altrove, 
ma qui, dove restiamo 
in silenzio, cose 
tra cose, poveri animali 
quasi schiacciati dalle nuvole gonfie di pioggia, 
più sotto, dunque, più in basso: qui, 
sulla terra bagnata, nel fango. 





VI 
Certe con forme di uccello, o di pesce, frastagliate, 
altre che sembrano pinne o badili. Il movimento 
impercettibile delle faglie, le pietre che cadono quasi 
senza rumore: non sono loro a franare, 
loro che cambiano soltanto posizione preparandosi 
tranquille alla prossima era, e fanno i bagagli 
con cura, piegando ghiaccio e torrenti, boschi di conifere, 
corrugano molasse antemurali, sedimenti di arenaria, 
e si umettano di cascate e pozze sotterranee, 
estraggono ammoniti e altri molluschi mesozoici 
da strati profondi e terribili, ricordi marini 
e geodi di cristallo trasparente. 
La vita che chiami vita qui si conserva 
solo come memoria disseccata, muto sguardo di 
fossile o carbone, minerale. 
No, non sono loro a franare, è la storia 
nostra, e le nostre strade 
Aere italico MDCCCV Nap. Imp. 
di speranza e di gloria. Le montagne 
parlano la lingua del mare e delle stelle, 
lingua di quelle 
remote età geologiche 
che sembrano ancora un sogno dell'immaginazione, un' altra 
lingua in cui ogni cosa è uguale 
e necessaria, esatta e inessenziale, e tutto varia col variare 
del tutto. 



VII 
Questa è la terra di nessuno 
l'abbandonata a sé 
che si percorre senza guardare 
i mucchi neri di sabbia depositati 
senza motivo, i crateri 
di qualche scavo o esplosione 
questa è la terra 
che nessuno ha preso 
senza bandiere 
inospitale e povera nuda 
terra poltiglia d'acqua e 
bassi cespugli 
a volte con tracce di cingoli 
resti di fuochi 
bivacchi di zingari 
terra felice di essere assolutamente 
vuota e deprivata fiera di ogni latta 
o detrito 
non nega e non afferma non 
lega e non nasconde rimane 
ferma e respira 
profondamente perché niente la può 
ferire 
deserta nella luce e nella calce 
spazio aperto allo spazio landa 
e orizzonte transito d'uccelli 





Fiume in piena 
E qui si passano i giorni sulla riva. 
Le mani in tasca, si osserva: cresce ancora? 
Non c'è molto da vedere, la pianura 
dietro e davanti e ovunque, e in mezzo il fiume 
denso di schiuma e fango. 
I sacchi di sabbia sugli argini, va bene. 
Ma dentro, un altro argine è caduto. 





Come le fragili piramidi di sasso 
erette da qualcuno sulle montagne, dove i sentieri 
sbucano finalmente a un pianoro, 
a un passo, a una piccola cima. A che scopo? 
Non chiederlo; sasso dopo sasso 
costruisci anche tu quel che non serve 
a nulla e a nessuno, ma è. 
Forse verrà lo stambecco 
ad annusare inquieto il tuo segnale; 
sosterà per un attimo incerto 
e poi salterà ancora fra le rocce 
impraticabili, quasi verticali. 
E lo potrò vedere, carezzare sul muso? 
Verrà di notte o all'alba, e fuggirà. Ma sul terreno 
lascerà un dono: minuscole palline 
brune di sterco, e nell' aria un profumo selvaggio. 



Due aironi 

I 
Lago del Dosso, e nell' ambra dei prati 
l'airone osserva immobile i canneti 
e la nebbia, l'albergo in rovina, 
l'erba folta, la stagione inoltrata e non mite, le 
notizie non buone. Distante, cinereo, 
se ne va a larghi giri nel grigio, con ali 
vaste che battono piano nell' aria, 
senza emettere voce, pacifico, lugubre, inerme. 
Più temibili voli s'avvitano 
ai nostri cieli autunnali, 
maschere e paradossi, altre macerie e 
trappole di fuoco, petrolifere giustizie 
micidiali. 


II 
Questo fila sull' acqua come freccia scura, 
che sappia dove andare e perché: 
l'airone grigio, cenere dell' alba, filamento 
che viene sempre dalle brume più opache dell' ovest, 
dalla notte, e vola dritto verso est, dove una luce ancora 
vaga si dispone, e a sé lo attrae. 
Più tardi arresta il volo in una valle nascosta, e 
infine calmo ripiega le ali posando sul greto 
di un torrentello che taglia i crinali con un tuffo tra 
selve desuete e rocce vive, fili a sbalzo cadenti, 
copertoni e fortunosi 
argini o dighe: non vere cascate, 
piccoli salti, al più, brevi riposi 
d'acqua in pozzetti o conche tra le pietre o vasche da 
canapa o da concia abbandonate, o sgrondi utili forse 
un tempo, ora insensati, rozzi scivoli; 
e qui, grigio nel grigio, scende a bere, 
o a poca pesca, forse, timoroso 
e attento, sempre vigile, prontissimo a 
risalire rapido, silente, 
il corpo e le zampe allungate, le ali svelte a 
cogliere il vortice d'aria delle gole, 
il soffio che lo conduce più all'interno di 
foreste, nel cuore di mondi perduti, 
verso un' acqua che scroscia dall' alto in minuscoli 
rivali 
e sprofonda in terreni calcarei, marne bianche, e poi 
riemerge, goccia nei prati, macchia o lieve alone 
umido lungo il pallore di rocce friabili, 
zampillo, occhio di lince. 
E qui l'airone ti guida, qui ti lascia 
stupito, a terra, e sale a picco oltre il suo 
zenith, nel suo ignoto destino di bestia 
timida, con le ali. 


Valle dei morti 
C'è una piccola valle che s'inoltra 
nelle colline così dolci e popolose, solo un tratto 
d'ombra visto dal treno, dietro il verde 
che fugge e quelle bestie 
miti, vacche e cavalli 
uguali da un anno con l'altro e quasi immobili 
lungo il filo dei giorni. 
Ma uno, se alza gli occhi dal suo libro, o 
si sveglia smarrito a un sobbalzo, 
la guarda per un attimo come si guarda il vuoto. E 
tutto è fermo: una coda a mezz' aria, 
un getto giallo d'urina, un ghiaccio teso 
sui fotogrammi spezzati, un bambino 
che salta e resta appeso 
al suo gesto giocoso. C'è una casa 
e del fumo e un paesaggio tagliato dal treno. E 
quell'ombra. 
C'è sempre una piccola valle che s'inoltra e 
non si sa dove porti 
se ci passi 
qualcuno mai. Lì vorrei immaginarvi 
camminare da soli nei boschi d'autunno, 
a modo vostro liberi, senza voltarvi. E non posso. 




Lezione dei gatti 
Adesso che sei voce del paesaggio, o solo 
vento incolore tra innumerevoli foglie, 

e goccia e goccia e goccia,
stelo d'erba 
perso dei prati, fumo, e né 
ricordo o memoria, né 
pensiero 
cosciente o evocazione 
voluta ti fibrilla in un 
patetico compianto 
metafisico, 
è lo sguardo, la pelle 
a scoprirti in bagliore, nella curva 
lenta di un braccio di fiume: qui si sta 
bene, uno pensa, e si è protetti e 
armoniosi, 
e questo accade 
non perché il tempo è bello, l'aria tiepida, gli 
amici premurosi e presenti: ma perché 
la terra accoglie quello che non c'è, ma pure è stato, 
e trascorre dalle radici alle foglie più alte, e passa all' 
aria e ricade. Potrei dirti 
che qui si porta pazienza, ci si sforza, 
che un pesce è balzato sull' acqua, che in un posto 
privo di nome un fuoco è ancora acceso, una scintilla 
vaga di notte in notte. 
Che di fronte alla tua casa un gatto bianchissimo 
per ore è rimasto a vegliare un compagno travolto, ritto 
immobile 
accanto a un breve rivolo di sangue 
più nero dell'asfalto. Qualcosa di grande 
saliva da quei gatti a chi passava, come un'ampia 
luminescenza notturna, o anche una forza disarmata, 
una pupilla 
lucida. Due ragazzi 
a lungo si sono fermati in silenzio a guardare. 





Cornacchia del nuovo anno 
La cornacchia si posa sul colmo dell'inverno dove non 
neve ma un freddo invisibile chiude la gola e i giorni. 
Vengono immagini come raffiche di grandine, 
insensate: l'uomo che grida senza voce in un 
sotterraneo, 
un cortile di ghiaccio, bisturi. Dal fondo cavernoso 
di un polmone sale un vento 
nero di nicotina e di catrame: puoi pensare 
ad altro, per piacere? Non splendono forse in altura boschi 
innevati? D'accordo: ma ora ascolta 
bene la rabbia gelida che ha invaso 
la vita di quaggiù, dove qualcosa 
manca, come un sorriso o del sole anche timido. 
Ticchettano metronomi, lo sai. 
Quanto ai megafoni: già tutti in posizione. 

Naturalmente, come si diceva, questo è un paese per molti 
versi splendido, e di vasta ricchezza; 
i parchi sono curati, la borghesia matura 
e seria: non c'è più neanche bisogno 
di comunisti da odiare. Da ragazzo 
andavo spesso ad aiutare un anziano ciclista 
che smontava carburatori e limava cilindri: sul bancone svettava 
sui cacciaviti ogni cosa al suo posto. 
un posto per ogni cosa. Era un profeta. 





Sul confine 
I 
Saracinesca, e cade su qualcosa 
cenere fredda 
e vento; 
tra le rose 
fuma la notte, erode 
un rivolo il cemento. 
 



II 
Dove scoscende, e frana, su un 
pilastro DA OCEANO A CUORE 
in rosso 
nella penombra di una galleria 
svetta fra due disastri. 
Graffio notturno, pegno di 
vernice che non dice ma 
splende 
come una rosa o un astro, 
sterpo che fiamma accende. 




III 
Fulva ruggine splende: oltre pinnacoli di 
roccia, capre e pecore e lunghissime valli 
di niente e vuoto, un muro alto colore 
della ruggine. E una traccia pallida 
s'avventura nella polvere. 
Cumuli, invece, o turbini 
di lava e briga d'anni dietro incalzano, 
eserciti di mesi, notiziari 
sguaiati, guerre sante, rauchi pifferi. 


 



Casa illuminata 
Dopo, le notti furono fredde e terse. 
Chi passava poteva scorgere sull' 
altra riva una casa illuminata 
dall'esterno, e gialla dentro il buio. 
Salivano dall' acqua quelle luci, 
forse proiettori a pelo di corrente; 
era un chiarore inquieto, verticale sui 
muri, 
e dava corpo a tutto il nero attorno, come 
a una larga eclissi. C'era il nero del cielo, 
quello dei boschi e poi il 
nero dell' acqua, anch' essa 
immobile. 
In alto, scie 
magnetiche, o dei 
solchi, forse stelle non 
visibili, vibranti 
piccoli pipistrelli. 
Poi finalmente scese la 
nebbia sul lago. 



Folla sommersa 
Paul Hooghe, l'ultimo lanciere caduto su nessuna spiaggia, il superstite 
delle trincee dimenticate e scomparse, su cui sorgono oggi grandi 
complessi commerciali o lussuosi villaggi satellite immersi nel 
verde di pitosfori, di platani le cui radici vagano per antichi 
camminamenti sotterranei, il granatiere fantasma ultracentenario 
spentosi a Bruxelles pochi mesi or sono, come una piccola 
candela su cui passa il vento, che era stato coscritto sedicenne di 
un secolo sedicenne (1916) eppure già molto cattivo, molto 
crudele, ma si era ancora 
al principio di tutta la storia, 
alle vaghe promesse di stragi, alle belle bandiere: sapeva 
di essere una curiosità, aspirava a un Guinness dei primati, a una targa? 
E aveva memoria 
lui, almeno lui, dei corpi nella notte e nel fango 
straziati, mutilati, dei traccianti, sobbalzava, incompreso, 
ripensando una mina saltare, una nube nervina? 
Quei morti gridavano ancora grazie a lui, 
dalla Marna o sul Carso? 
o il nastro era già scorso, la pellicola 
riavvolta e ormai illeggibile, tradotta 
nel passato remoto dell' euro, o in un alzheimer? Ottant'anni, 
secondo gli storici perdura la memoria 
viva che il mondo ha di sé: poi è deportata 
in un posto dove adesso c'è Paul Hooghe, coi suoi compagni, i 
ricordi che forse aveva mio padre e quelli della sua età, 
tra un po' ci sarà anche mio padre e tutti i suoi amici e nemici, 
una grande folla sommersa che ci guarda in silenzio e ci attende. 




Algometrie 
I 
Difficile che sorrida davvero: una smorfia, più spesso un 
silenzio come di paralisi. Può accadere dovunque, persino in 
un bar: la bocca comincia a tremare, qualcosa si blocca, 
vacilla. 

Non anche di questo forse bisogna occuparsi? della traccia 
esile dentro il prato, né sentiero né indizio, 
soltanto vena d'erba, ombra che il vento 
ha lasciato sul terreno durante la notte, 
e lì appunto sostano assorti gli animali del buio, 
piccoli topi, ricci, roditori, 
attorno a un fungo scuro o a una lumaca, 
a un rivo d'acqua silenziosa e cupa, a un volo, 
a un povero, povero volo di memorie? Le vie del dolore 
iniziano da qui, dal fitto bosco 
chiomato di dendriti e di neuroni: nel brusio di 
impulsi e trasduzioni, fra le scariche elettriche e 
impreviste 
connessioni continue e vorticose. Visione cieca, 
memoria senza ricordo ed altri ossimori, 
ma vale anche il contrario: l'abbagliante 
immagine insensata 

- un vecchio che intreccia canestri al limitare di un bosco o 
di qualcosa; una mola di pietra a pedale, quasi bianca; 
l'acqua verde di un fiume, forse il Rodano; un corpo riverso 
immoto dentro il bagno, la porta sbarrata, il tonfo, l'urlo all'alba - 

o sull'altra corsia sfrecciante il carro 
fulgido del piacere che ti lacera, una volta per tutte, o 
per sempre, o per mal 

- e sull' alta torre dei ghiacci e delle nevi 
ora s'affaccia l'algida dama bianca, la 
signora col suo gregge di nuvole docili; 
endorfine segrete che risalgono per radici 
dorsali; gelatine, vaghi nervi a lei che le 
richiama col suo liuto ... -

così la soglia cresce, 
le fibre si rinserrano, il dolore 
si fa più sopportabile, abitudine 
quasi, o contrappasso 
a rovescio: gli innocenti 
saranno tormentati, questo è tutto. 
Una cantina 
sale dagli anni, ingombra, palombari 
deformi galleggiano nel vuoto, senza peso o rumore. 

Lama per bacio, chiodo per infanzia, pena al fiore. 

 


II 
Pensa a un paesaggio, adesso: risalire 
un argine, seguendo una pista sterrata, che a sinistra 
costeggia piloni e tralicci, poi le gabbie 
semivuote di un canile. 
Solo una lingua stretta di rovi e robinie separa 
invece a destra il sentiero dall' acqua 
di un torrente o riale che scende all' opposto, lungo i sassi 
nerastri finiti qui da colline giurassiche 
ormai quasi azzerate. Direzioni 
antitetiche, e tu in mezzo, 
tra flussi d'energia e vene frenetiche 
che pulsano. Più avanti 
l'accenno di una gola, e sulla gola 
le vecchie baracche cadenti di una segheria, 
scaglie di legno, scandole, treppiedi, 
sostegni corrosi che sembrano scaffolds comanches. 
Poi ascolta: abbaiamenti lontani, motori, 
non pochi segni confusi di precedenti passaggi, 
umani ed animali. Risalire, 
dunque, per dove? Per giungere a che? E cos'è, paura 
o piacere che vibra tra i rovi lambiti dall' acqua, e anche l'acqua, 
perché? La diga in fondo, 
di calcestruzzo muto, è il tuo passato, spreme a stento un poco 
d'acqua nera sopra il muro. A primavera spalancano le paratie, 
scroscia un' ondata 
di piena e fango a valle, tronchi marci. Si rinnovano le 
geometrie dei sassi, le correnti 
segrete. 




III 
Ogni cosa ti sembrava minacciosa: le case distrutte, 
l'ombra che avvolgeva il villaggio, lo sguardo 
indecifrabile della vecchia dietro le imposte, l'insegna 
del miele. 
Anche l'auto con targa belga polverosa 
stava lì come un'arma o una trappola, anche l'erba sembrava 
più grigia che verde, più spinosa. E i dintorni, i pericoli: 
frane, miniere d'argento, voragini nelle foreste, condotti 
murati. Ma nelle stalle lì accanto, 
cosa c'era dentro le stalle e nei fienili, sotto i coppi 
malmessi e i licheni? Libri, c'erano, 
decine di migliaia. Accatastati. Come un gorgo in 
attesa, o mille spire. Come un canto strozzato. 


 



IV 
Fosse stato collegato a un muro di cinta, che non avrebbe 
in tal caso potuto che essere alto e invalicabile, tutto sarebbe 
stato chiaro e netto: artigianato prezioso, potenza del 
ferro battuto, evidente valenza simbolica e sociale. 
Ma lasciato così in mezzo al vuoto, aggirabile senza problemi 
a destra e a sinistra, sempre comunque chiuso e altezzoso, 
risultava stranamente inquietante. Un altissimo cancello nero,
del tutto inutile al margine di una radura. 
Oltre le sbarre, tre scalini fradici e verdi scendevano all'acqua. 

 


Ipotesi sui castori 
Qualcosa blocca, qui, che occlude, intasa, 
non paratia, né diga: grumo, invece, d'anni o barriera di 
schegge d'osso, legni, stelle spente 
precipitate in roccia, forme chiuse 
dentro calcare o selce. Scortecciate 
radici sradicate e poi travolte, e poi condotte 
all'incaglio, all'incastro, al biancore 
su cui l'acqua s'abbatte, e passa oltre sbadata. 
Che spreco di memorie: era davvero 
necessario che i frammenti 
venissero dispersi e corrosi e contorti, 
che tutto fosse inutile, o peggio mai esistito? 
Eppure un fremito 
ti coglie dove il sasso serba l'ombra 
di un segno misterioso, il muschio forse una voce di 
sorgente o strapiombo, 
che potrebbe salire dal gorgo, che direbbe 
una cosa che ti sembra di sapere e invece sfugge, la 
storia, i nomi smarriti delle foglie 
che planano sull'acqua, elicoidali. 
Qui potrebbero vivere, in modesta colonia, i castori.



 



Collage delle piante pilota 
«Alla base di un cordolo di marciapiede, al punto 
di contatto con il calcestruzzo del ponte, germogliando 
dapprima) e poi vegetando discretamente», 
nonostante i 300 kg di veleno, diluiti 
in qualche cosa come 60000 litri di acqua, e lo strato 
di sabbia e gli argini di cemento, e ancora 
i giorni e giorni del diserbo 
e della rabbia, 
ma germogliando dapprima, praticamente senz' 
acqua, per preparare il terreno alla primula, 
alle successive fioriture misteriose, 
in nome di prati inesistenti e difficili anche solo da 
pensare, la pianta pilota si abbarbica, supera 
un decennio di progettata distruzione, come dire 
meno che niente per chi viene da prima dei ghiacci, ed 
è capace di restare in silenzio sottoterra, 
come un muto rizoma, un tratto bruno 
dentro il bruno e il rossastro del fango rattrappito, tra le 
ossa e la polvere d'ossa, custodendo 
un ricordo di vento e di pioggia e 
di sole, un colorino slavato 
per stagioni o per epoche lunghe, 
di guerra o di tormenta; e appunto adesso 
germoglia su ponti e tombini, prediligendo le zone 
di contatto tra materiali diversi, come il ferro e l'asfalto, 
la speranza e il vagone piombato, è lì che schiude 
crepe di preferenza minuscole, o brevi sorrisi, 
piccole spighe e infiorescenze, spore 
inermi che poi andranno a posarsi su scarpate e voragini, 
sopra le cave nere e i tetti, tra macerie 
e corpi calcinati, ultimi inferni 
di metropoli o deserti, mucillagini, 
spore o pollini o polveri 
silenti, che germoglieranno dapprima, umilmente 
in quel posto impossibile 
e nostro, solo nostro per sempre, e smemorato. 




Gorgonia 
In basso, dove la luce smuore sui crinali sommersi, 
e non è ancora 
il nero delle fosse tormentose 
ammutolite, 
la vasta prateria di poseidonie ospita vite 
minime, residue 
- sopra, il flutto spumoso 
può angariare, l'ombra gelida 
correre l'aria, a sferza - 
e l'ippocampo 
danza nell'alga, insinua un suo disegno gentile di speranza 
sui fondali; 
lì, dentro scie di tinche sopravvive la 
rossastra gorgonia, vaga idea 
di convivenza onesta, o banderuola 
commossa, segno mite 
di qualcosa. 
(Lo staffile 
non vede il suo bersaglio quando passa, la mano 
che lo impugna è in superficie.) 




 
 
Le prime fragole 
Strisci nell'erba bianca di margherite. 
Sei vestito di rosso, hai una cuffia rossa in testa, e nella mano destra un pela carote che infilzi 
nel terreno ancora molle di marzo, sempre avanzando lentamente nel folto del prato. Sdraiato 
sull' erba, con le margherite negli occhi. Sto scalando l'Everest, mi dici. E anche le guance sono rosse di gioia. 

Strisciavi ieri nel tuo Everest di margherite 
e io ti guardo oggi nel ricordo e intanto ascolto la radio in attesa di notizie terribili, e tu continui a strisciare felice 
e la radio dice della bambina schiacciata da un panzer a Gaza tu prepari una pozione con piume d'uccello per imparare a 
volare io ti preparo le prime fragole rosse dell' anno e mi chiedo se gli occhi dell'uomo che guidava il panzer avranno capito. 


 

Senza immagini 
Avendo da anni deciso felicemente 
di rinunciare alla televisione non vedremo 
la danza delle bombe su Bagdad su Bassora sui resti di quello che un tempo fu il centro del mondo. 
Non vedremo le facce gravi dei potenti 
le smorfie eroiche degli inviati speciali 
le scene raccapriccianti di macelli e di fuoco. No, grazie, rinunceremo allo spettacolo. Alla festa. 
Davanti alla radio, in silenzio, 
potremo guardare nel vuoto, immaginare quel che si può immaginare, troppo poco. 
Senza immagini 
tutto sarà più chiaro, più tremendo. 




Willkommen im Cinestar 
Nulla di buono, è vero, nel vedere mattatoi dove da qualche ugello 
filtri del fumo incolore inodore; 
o immaginare traccianti o puntatori o raffiche in quei ventagli di luce stroboscopica: 
luci forse innocenti, innocenti speranze. 
Né ci si può rallegrare nell'ombra della platea se si pensa a milioni di occhi disamati 
sbarrati dentro il buio di un altro tempo, e non è un segno positivo guardare comunque con astio o paura 
le braccia della gente che si tendono gioiose 
sotto il laser che spazza il Cinestar, come sotto una doccia immemore e beata, o una mattanza. 
Sarà l'età, il marchio di un secolo che tu, tredici estati, potrai leggere nei libri o anche ignorare. Ma gli applausi, quel ciclone finale di applausi ti irritava, 
provavi, ignara, vergogna, e ne ero fiero. 





Kirchner, 1938 
Ecco il gregge di pecore 
accecanti, luminose; sopra, un freddo 
notturno sta aggredendo ogni casa, scende l'ombra 
dalle montagne disincantate, dagli eserciti di pini neri, larici cresciuti in filari sui crepacci, 
sulle ferite della terra scoscesa. Boschi armati stanno all' erta lassù, molto più in alto 
degli umili animali accovacciati, stretti alla pace modesta dell'ultimo tepore, quiete vittime 
in attesa. Chi ha visto questa cosa 
ha perso tutto, è andato 
via per sempre. Ma la cosa è rimasta, e ancora pulsa il suo contrasto, e quell' atroce 
bellezza della luce che si spegne ... 




Settembre 2003, nuovo anno zero 
Un filo, o meno ancora, come un rivo 
sotterraneo, che appare solo a tratti e poi s'imbuca e riemerge in un altro ventennio. (Quellacqua scura) densa, e quelle forme quasi umane che galleggiano: tutti perduti, dunque? Tutti uguali?)
L'origine, la sorgente: i martoriati, 
i dispersi. Una cosa precisa e voluta: proprio questo lampeggia allora chiaro sul pelo dell' acqua e del sangue, veniamo da lì. Poi un giorno 
ne sale un altro e grida: è stato un gioco, uno scherzetto innocuo. (E le forche, 
e le fosse, e quell' impura purezza di tempesta e di rapina?) Più neppure l'ombra di un imbarazzo lo disturba: nuove belve disse una volta un poeta. Ma era poco. 

(O Italia, renovada in di to vacch!) 






Lettera da Nikolajevka 
 
Se c'è stata una colpa, credo, dico di noi fuscelli, 
è stata l'ignoranza. Il non potere, il non voler capire. Trascinati 
da un vento troppo forte, e ogni domanda era domanda d'ansia: ci bastava 
un urlo di risposta, un po' di caldo. Non solo allora, sempre, chi ne è uscito: l'abitudine 
a chinare la testa, o a rialzarla 
solo in un moto d'ira rovinoso. Ma voi, adesso, siete molto diversi? Te lo chiedo 
davvero, te lo chiedo 
sapendo già che non potrai rispondere, che non vorrai rispondere temendo 
di sbagliare, o di ferirmi 
ancora. Ma è questa 
l'unica nostra speranza, brucia e insiste qui, sotto neve e fango, sola brace. 
Altri capirono, forse, non noi: colpa e condanna, ecco l'eredità. Questa manciata 
di terra magra e povera, un passato 
di fumo. Raccoglietelo nel palmo di una mano, fate fiorire qualcosa di non guasto, 
se può crescere ancora. Diffidate 
d'ogni risposta. Con fiducia e sospetto riscattateci. Capite anche per noi, se lo potete. 




Deposizione 
Rosso su azzurro e tratti bruni e il bianco, tutti colori metallici. Il giorno 
si apre così, sopra una costa 
desolata di merci e portuali, ed è una danza di morte ad Algesiras. 
No che non è il Pontormo: il furgoncino 
si spalanca, offre il suo carico di casse (Primeurs), tangerine e cadaveri. Fissa nel gesto, l'ultimo, una mano magrebina, e poi il candore, 
la smorfia d'asfissia. 
Dietro, altri quattro, attorcigliati. Impianto difettoso, fuga di gas, clandestini. 
Forze di polizia. 



Testimonianze 
Sul lavoro, 
proprio niente da dire: brava gente, scrupolosi. E mai una volta 
che lei avesse fatto il bucato 
se non era il suo turno. 

Certo, il bambino. Scomparso nel nulla, più o meno. Ma non è che lui 
rabbia davvero «portato via». Non so. Lei piangeva molto, è chiaro. 

Mostrava i biberon pieni di latte nello sportello del frigo. 
Perché usava la pompetta tiralatte per via del lavoro, fino a tardi la sera. 

Che la picchiasse, non si sa. 
Se aveva sporto denuncia, ci sarà pure un motivo. Ma non gridavano mai, credo. 

Una volta le ho offerto un cappuccino, siccome era scoppiata in lacrime 
per strada. 

Diceva così: «Che cosa ho io fatto, che cosa ho io fatto di mia vita? Non è uomo, quello, un animalo». 

Due tonfi, ma poteva essere altro: una sedia che cade, un libro. 
E subito dopo un verso, 
e ho pensato al cane dell'altro appartamento. Sembrava proprio un guaito, in effetti. 
 
A fare più impressione è stato il tela, quando scendevano col corpo dalle scale. E anche i sigilli neri sulla porta. 
 
Per ore fermi in crocchio nella strada: una ventina, almeno, giornali, televisione. Salivano a turno, 
o telefonavano: li mandavo via. Sciacalli. 

E adesso in fondo alla via, in un palazzo, raccontano in giro che sentivano urla 
da mesi. Amano il sangue 
degli altri. 

Poi, quando penso 
a quel povero bambino. 

Se ho capito bene, 
aveva già avuto una storia brutta in passato. E chissà che speranze quando è venuta qui, in Svizzera. A farsi ammazzare così. 




Sesta rima dello schiavo prigione 
Liberissimi, signori, di chiamarvi fratelli, 
ma la vostra libertà schiaccia la mia uguaglianza, 
e il vostro sentirvi uguali chiude il pertugio alla mia cella. Compagni d'arme, libera uscita, uniforme d'ordinanza: cucite questo sulle vostre bandiere. 
Sventoleranno mute nelle notti più nere. 
Qui, dove le pietre sono lucide e nere, trovo nei poveri insetti i miei soli fratelli, nel guizzo delle falene le miti bandiere 
che dal destino comune distillano uguaglianza. E nel fetore della tazza d'ordinanza 
scopro la mia verità di uomo in cella. 
La mia memoria chiusa in questa cella sfuma una luce fioca d'albe nere, popoli magri vanno in ordinanza 
al nulla lungo i solchi dell'intonaco. Fratelli innominati, perduti alla giusta uguaglianza, le mie tenebre siano le vostre bandiere. 
Sopra le coste del mare svettavano bandiere e sotto le bandiere truppe fucili celle: 
scafisti industrialesse banditori d'uguaglianza, cravatte colorate e sorti nere. 
Qualcuno poteva dire benvenuti fratelli, state in riga che leggiamo l'ordinanza. 
Non c'è giustizia viva in ordinanza, verità onesta in non giuste bandiere, 
e se dall'alto del tempio uno grida fratelli 
noi sappiamo che un altro nell'ombra prepara la cella. Fosse comuni, bordelli, tane nere: 
ingiustizia subita è la sola uguaglianza. 
Nella mia fetida tazza la sola uguaglianza, nel basso vero di cui tace l'ordinanza, stomaci zampe denti code nere, 
orine sperma sangue: le bandiere meschine dei meschini in una cella, 
il raggio cupo che illumina i fratelli. 
Fratelli in un dolore d'uguaglianza, pallidi gigli di cella, puttane d'ordinanza, bandiere senza vento, anime nere. 




A un liceale annoiato: terzine 
Se non succede nulla, e grigio cenere corre il fiume dei comodi giorni: pìzzicati 
una coscia o una guancia, fatti del male, osserva. 
Se il decimo maiale 
rimane senza cibo e prova invano 
ad accostarsi al truogolo dei nove, e lì protervo 
lo accoglie a morsi il branco, e quasi stritola, tu ascolta bene il grugnito animale della storia 
umana ed inumana che di fame s'innerva. 
Se nella folla un volto senza volto 
chiede un aiuto assurdo, incomprensibile e insiste troppo, ed insistendo snerva, 



In memoria conserva 
le sue miti parole di scandalo: 
tu leggi, io invece no. lo sono un servo. 
Se non succede nulla, e grigio cenere 
corre il fiume dei comodi giorni: disingannati, altri battono strade più impervie. 

Domenica intelvese 
Destra, destra, destra.! Diocristo! Il pizzaiolo 
ubriaco o impasticcato non ha requie. lo ci ho messo vent'anni a farmi accettare, e questi arrivano 
e in un attimo sono milioni o miliardi 
e si prendono tutto. Troppo facile, cazzo, vaffanculo. Più in alto, sopra i pascoli, un vecchio spettro vaga fra cascine crollate, nella tundra 
degli anni. Non torneranno indietro, 
anche se il mondo promette poco o niente di buono. Non tornerà nessuno: siamo gli ultimi. 
Ormai i giovani 
vogliono vita comoda. Noi migranti lontano, o si restava 
a crepare quassù, con qualche capra e un po' di legna da ardere. 
A sera cantano i motori sulle strade, stridono sui tornanti. 




Corpus Domini sulle colline figuri 
Sant'Isidoro ha una lucertola sul volto, guarda il mare. Lunghe crepe 
gli attraversano gli occhi; 
di fianco alla cappella muri a secco sbrecciati secolari, ma il terreno 
si gonfia, preme dietro, bomba il filo 
dell'ordine razionale. E tutto si rimescola, gli ulivi e l'infiorata per turisti, gli otto noci custodi di memoria: un morto a noce, 
una guerra per tutti, un oblio uguale. Della festa qui salgono rintocchi e un lontano sbraitare. 





Giudizio Universale 
Ah, non si fanno certo più illusioni 
gli stornelli di Berna, che riparano per freddo 
tempo nel timpano tra le gambe dei dannati e dei santi, tra papi d'oro e imperatori rimasti di stucco, 
e una schiera di più anonimi pedoni, sotto code di rosso drago o lustri ottoni celesti, indifferenti 
tanto alle fiamme che ai solluccheri dell'eden: caldo è caldo, diranno, e non dipende, perdio, dal paradiso 
o dall'inferno; ne sanno qualcosa colombi e piccioni troppo paffuti e tondi per ascendere 
a così comodo nido, circonfuso 
di reti quasi invisibili, ma non prive di buchi. 




Sera dei morti a Tubingen 
Su ponti, attraversando 
acque lentissime, anse nell'incendio d'ottobre. Un salice 
s'incurva, e questo senso 
di vastità e d'angustia, un desiderio fluviale, Lombardia o Svevia, la pianura 
che chiama e annichilisce, travolta. Scorre al mare distante ogni cosa, all'orizzonte 
di nuvole veloci e trasmutanti. Ma sui ponti: come pensare ai carri neri, al vortice 
che li percorse sconcio? Eppure passarono di lì, diretti a Judengasse. Nella torre 
Scardanelli digrigna i denti, suona il piano, balbetta. 
Lunghe automobili sfilano silenziose nel paesaggio, l'ubriaco si stappa una birretta. 
La dolcezza di un fiume come questo, e il mistero dei platani; ma altrove 
si squassa la terra, un paese 
piange bambini morti. Che Begeisterung, poeta, che superni? Come acqua 
von Klippe zur Klippe geworfen: come acqua che cade. 
Poi esplode il palloncino. 
Verde, portava scritto: Holderlin. Non sale 
lieve a nessuna stella in nessun cielo. Scoppia in basso, rimane fra di noi, come una smorfia 
di Halloween. 




Drosofile 
«Drosofile, fuggite verso il chiaro, 
volate alla sorgente della luce che vi abbaglia, verso l'incendio, inebriatevi, immolatevi 
o nell'aria svanite. Dite al fiore e alla rondine, dite al vento di noi, che qui sul fondo 
dei nostri giorni cantiamo silenziose, 
senza più canto o voce; dite il poco 
che sapete di noi, dite anche il troppo 
che ignorate, di noi, del nostro esistere maldestro, mosche mutanti, mostri 
da altri decisi altrove e qui reclusi e compressi: la mutante 
shaker, che frenetica 
spezza la vita con le ali vorticose; l'altra paralizzata, 
l'amnesiaca smarrita, la sensibile 
che accoglie in sé ogni male e vi s'immerge, in un naufragio di cui nessuno avrà notizia mai, 
quella incapace di intendere, o che intende 
ma non sa poi applicare ciò che ha inteso, e resta ferma, come perduta, immobile, discosta. Siamo noi, 
l'infimo grado della vita, quasi sasso, meteorite alieno, 
quasi nulla e più del nulla inessenziali, cromosomi sbagliati o contraffatti, 
e vi guardiamo se volate, ripetiamo 
dentro la nostra inesperienza il vostro volo, a noi non noto e rubato per sempre. Ma vediamo la luce, conosciamo forse più intensamente quel sentiero 
che non percorreremo 
e ci abbandona quaggiù. Drosofile, drosofile, 
che un sogno vi conduca verso l'alto, un soffio salga rugiadoso con voi fino a quei bordi di provetta, oltre quel vetro sottile che rescinde 
il mondo a noi non dato dall'ipotesi 
in cui qualcuno ha scelto di costringerei e crearci. E voi volate, perfette, e il vostro anelito 
è il nostro, e lo ignorate, e non ci salva.» 



Sciame in fuga 
Sciamavano le vespe - mietitrebbia sconvolgevano i campi, nidi a pezzi in furioso ronzio. 
Per giorni, sin dall'alba le sentivi dietro le zanzariere del casale 
sui colli, a Mazzangrugno. Un'ombra al vetro, un sommesso raspare, e quel brusio 
migrante, minaccioso e forse solo 
lamento: nelle celle, tra i cardi, 
quali pupe, o ricordi, e che speranze d'amore e sonno dolce 
custodivano invano? Cingoli e ferro, l'attimo che disintegra, e lo sciame 
si disperde nel vento, in mezzo a nuvole di polvere rossastra 
e poi va via: verso altri campi, o boschi, verso mari mai visti, dentro una storia altrui 
che stringe e sforza, 
e sembra persa e cattiva. 
Api nemiche o fiaccole di pece, una memoria irta di veleno 
o la smemoria torbida del vino 
sotto un bicchiere arrovesciato e il fumo che sale adagio e paralizza e uccide. 
Tre giorni rimasero sui vetri. Poi, d'improvviso, un mattino scomparvero. 





Morte del cinghiale 
Era un cinghiale, la macchia nera sui sassi. brulicante; cinghiale 
prima di giungere qui, sul sentiero di roccia e castagne, forse appunto attirato 
dalle dolci castagne, dal sole 
che filtra e s'incendia, e trafitto 
dal sole, dal tempo, e ben altro: difficile dire pallottola, meglio la peste 
suina, o uno squarcio segreto, subdolo 
che lavora sotto la corsa e il grugnito, sotto l'ansia di corsa e grugnito, di fame 
e di piacere che lo spinge la notte per foreste e dirupi, e intanto un sordo 
tradimento cresce piano, 
in silenzio, nel frusciare 
di rovi e cespugli divelti, 
di muschi sconvolti 
come da frana 
o vita che si spezza, magro bosco perduto ed ora esausto, il punto estremo dove un nervo s'inalbera, un muscolo 
arresta e s'impenna, e anche il sangue si gela: qui, dunque, la fine, il caro verbo deponente 
di vespe e castagne autunnali, funghetti e ruscelli 
che appena più oltre gorgheggiano, merli e ghiandaie. Neppure carogna, ormai, ma un teatrino di pelle 
smangiata che s'incrosta nel terriccio, una tradotta allegra di vermi bianchi e di formiche, 
un banchetto concluso. La pelle, 
le setole scure, le zanne, e poi niente. 





Salamandra nera 
Cammina su strade piovose circumnaviga finestre inghirlandate. Viene da un posto 
senza ritorno, inghiottito. 
Cammina nelle città, radendo muri, elemosine. Cerca gli anfratti, cibo. Resta ferma 
a lungo, quando è possibile. Pulsa. Nella notte si confonde. Non chiede nulla, 
e tutto. Senza chiedere 
domanda tutto perché non ha più nulla. Chiede con il respiro, il corpo. Respirando 
produce la domanda in chi la osserva. Sfida 
chi può schiacciarla per paura 
di perdere qualcosa, 
o per il solo gusto di schiacciare. 
È già stata schiacciata. Ha strisciato. È morta 
una volta per sempre, e per questo rinasce. È il brivido nero che traversa i giorni festosi, il 
moncherino, l'occhio senza pupilla, sbarrato. 




Ritratto bovino 
La vacca sfuggita all'incubo, quasi folle, con un balzo dal camion, in fuga per orti e budelli, forse mettendo a rischio 
la propria e l'altrui vita, stralunata o in balìa 
di qualche muto delirio, o paura bovina rovinosa, di mucca giovane folgorata dal dubbio, 
probabilmente immemore o ignara dei pascoli d'altura e che pure ha raggiunto una riva qualunque, 
un profumo di muschio bagnato, 
la torpida bestia cocciuta che poi è scivolata nel fiume, a gonfiarsi non di farine animali, ma d'acqua tinta, limacciosa e putrida: un eroe l'ha salvata tuffandosi. Asciugàtala, 
l'hanno rinchiusa insieme alle altre moriture. 
E ora aspetta il suo turno in un corridoio di sangue e muggisce. 




Versi dell'aspide 
Da chissà quali boscaglie sarà scesa l'aspide al cuore turistico della città, lei che dicevano sorda ad ogni incanto e forse cieca, 
la velenosa, ipnotica, mesmerica rossiccia vipera degli incubi, basilisco o dragone di sterpeti, vaga sorella del cobra, sorpresina selvatica. 
Se ci vede, cos'avrà visto lungo il corso 
del torrente, argini sfatti, spurghi umani, e se ci sente, che cosa avrà sentito sull'onda di piena, tra gli spruzzi nelle gole di roccia consunta: scricchiolii 
non di rovi ma d'altro, 
il lento sgretolarsi di qualcosa? 
Comunque l'aspide è giunta alla perla del lago, curiosità o malessere che fischia, 
attorta a un ramo davanti al Kasinò. 


Verso Brülisau 
L ungo il verde e perfette 
sinergie d'erbe e case, pare incongruo 
lo slargo in betoncino. Massa cupa 
su sfondo bianchiccio: una vacca stecchita, le zampe irte al cielo, un telone 
che copre qualcosa, la striscia di sterco. Uno squillo 
può irrompere nel pomeriggio di pace, una voce lontana dire vorrei vedervi, amici, parlarvi, 
prima di. 

Non è incantevole, qui? Vengono sogni quasi da vergognarsi: un nascondiglio 
dove forse scordarsi di tutto, armonie lente di colli e brume, un ritmo 
che ordini ogni cosa in un disegno 
solido, duraturo. Ma dai pioppi 
tremuli in semicerchio: sale un'ombra inquieta, richiamo o minaccia. Passa un treno. 

Lo squarcio del fogliame sul terrazzo? 
Si può seguire il lento andare della vecchia che arranca in falsopiano, il moto ondoso 
del suo sacchetto bianco: 
un po' di frutta, landjäger. Ogni passo è un progetto di fatica, il delicato calcolo della forza e delle insidie 
di un fondo sdruccioloso, un equilibrio malcerto. Auto sportive 
rombano sollevando 
nuvoline di pioggia e di fanghiglia. Alte sui tetti si inseguono due gazze d'Appenzello. 


Lettura a Basilea 

Il giorno prima, violinisti di strada: un successo. Dunque che problema c'era? Entrare, 
alzarsi in piedi e leggere qualche poesia, portando 
l'arte in mezzo alla gente. Alla gente che mangia. Splendido. Kein Problem, oder? Un po' come 
quei vecchi suona tori d'organetto 
e fisarmonica ambulanti, 
cari ai poeti di un secolo fa. 
Una iena che rode il suo osso di pollo ci guarda storto, chiede il conto, fugge 
sulla Binningerstrasse, che porta allo zoo, dove i leopardi fissano con occhi smarriti le capre del Tibet, e l'onagro lancia ai treni in corsa il suo lungo lamento. 
Mai noi faremo fino in fondo il nostro verso imperfetto, e molti ascolteranno, posando il coltello incantati. Saremo applauditi e pagati, caro Giorgio. Più tardi mangeremo qualcosa anche noi, 
bevendo vino. 





Primo giorno di scuola 
Settembre? Anche settembre può spezzarsi 
attorno a un tavolo di bar: quattro bancari strepitano per via di un settebello o una primiera, e intanto arriva esile il figlio del mazziere, biondo, nella luce 
del primo giorno di scuola. 
I toasts li ho già ordinati: anche la coca, e li ho già anche pagati e costate un bel tot, fra te e tua madre, 
dice l'uomo seduto al figlio in piedi. 
Il padre conta gli ori, smazza e ride, e accanto il figlio rigido guarda il mondo: 
uno che parla dentro un cellula re 
(adesso sono piuttosto occupato) risolviamo 
la faccenda più tardi, allora ciao), l'altro che sbraita per colpa di una donna mal giocata, e poi la madre sopraggiunge a rovinare la mano più bella, 
sorride persa e chiede se ci sono 
novità. 



Bivio Rosales 
Sale il sonno a ogni stazione, i vetri piangono. Disporre: rivista, telefono, biglietto. Ti ricordi? chiede lei allo spirito lento che si accomoda 
di fronte. Marietta, trent'anni fa, la vecchia banda del pub. Tu avevi i capelli lunghi lunghissimi, 
io bionda. Facevo l'oroscopo, sapevo 
gli ascendenti. E stavo dietro al tuo amico, uno dei pesci, ma ho scordato il suo nome, 
il suo volto. E si riprende 
la corsa. I grandi fiumi 
rimangono lontani: gli affluenti 
gialli tagliano i prati. L'acqua striscia da selve su brughiere imperlate, 
cola tra campi di bruma e ferroviarie trincee, stagna nei solchi. 
Stingono case: il piano 
è una morsa di strade e solitudini protesa su Milano. Chiuso anche l'occhio dei laghi, la domanda 
mite degli ultimi colli di Brianza. Condotti, direzioni di marcia inerziali. Vivere 
così, secondo ritmi 
assegnati un purgatorio 
di giorni. Albate, Bernate, Casnate, Fino Mornasco, Usmate, 




Seregno, Carimate, 
quasi un rosario
pendolare e in fondo 
il nerofumo di Seveso, posteggi. Valerio? 
No, lho perso di vista, e poi ho saputo 
che è andato via, lontano, non so dove. Io ora studio l'informatica, cosa vuoi, mi riciclo. Ma si vive. 
Stride il vagone, arresta 
dentro la nebbia il treno ad un semaforo. Qui un nome vasto e severa appare, come un monito: Bivio 
Rosales. Ma nessuno scende. 



Crimson King 
Il cerchio del gasometro, una sagoma 
di ferro che si staglia sotto l'ala, ancora un'ansa di fiume: la città 
frenetica si sfrangia nei sobborghi devastati e metallici, di rock e minimarket, 
sconfitte sindacali. Antiche industrie recuperate a fiera del vinile, fumo e acidi sugli argini di Camden, vani solchi 
incisi o abrasi di sogni, umili vite, alternative 
svanite dentro il gemito di un sax, nell'eco lunga di un moog accoltellato, parodia 
di più reali e ben diverse fini. Contro un muro 
un automa rimbalza una palla di stracci e di elastici: riprenderla, rigettarla, ricominciare. Grande musica, qui, dentro la corte 
rossa di un re sconfitto, di una voce 
che ha percorso ogni vicolo, ogni lacrima, ogni rabbia di stella e d'acciaio. 



Interno con mobili e carte 
Questo: calzini 
incartapecoriti, cartoline dai mondi misteriosi, una ragazza 
che manda baci nuda su un divano (je suis une pute 
à l'ancienne), una lettera che non venne mai spedita, ad un pilota di sventura, francobolli 
delle regie poste magiare, una lanterna 
da treno rossa e verde (incidenti, catastrofi, frane) e nell'armadio, fiammante, 
la tuta rossa del motociclista, foderata di vento. 
Ma la pista scendeva in picchiata, un galoppo di schianto, tra l'uggiolio di vecchi cani e incrostazioni 
un po' ovunque nella casa di tua madre, il primo album 
dei ricordi sepolto in un armadio in una stanza in un quartiere quasi sfarzoso e annientato. Uno fa un buco 
per terra o in mezzo agli anni, 
e dentro mette ogni cosa, e poi aspetta la morte guardando vecchi film: così la donna 
che qui sopravviveva al tuo segreto, luna persa. Accanto alletto, bordo di voragine, 
penzola un grappolo di immagini d'infanzia sopra il cassetto del valium. 
(Ne basta una, di vita, a sfarne troppe.) 



Il nome di un grande fiume spagnolo 
I 
Sorda alle voci, parla con le ombre, 
sorride alle sfumature dei gerani, delle zinnie, 
si presenta a quelli che pensa estranei dicendo prima il cognome, è curiosa del traffico che giudica inaudito. Ma più di tutto sono le case a colpirla: alza lo sguardo 
lungo le verticali di finestre e terrazzi, 
ne conta gli strati rovesciando la testa all'insù dalla sua carrozzina cromata, dal fondo dei suoi anni (novantotto a settembre), considera 
le superfici, i colori, e più ancora le altezze, a volte prepara la bocca come per dire O, 
in altri casi saluta, e sembra perfino discorrere con certi muri oppure alza un dito per indicare uno spettacolo forse d'eccezione, come un palazzo bianco, un cedro secolare, 
o il posto dove crede che una volta si vendesse pollame. 


II 
«Ma io, qui, non capisco, non so 
quello che devo fare. Che cosa, 
devo fare? Non lo so, 
non lo so, non lo so. Per te, 
per me, qui adesso, 
ciao, ciao, ciao, ciao
E poi non è 
giusto così non è. 
Ciao, vacca, ciao, troia. E per te, 
e per me.» 
(Un'altra, dal medesimo piano, 
il marito aveva il nome di un grande fiume spagnolo, 
ma è morto. E lei grida stupida, stupida, 
pütana). 


III 
Ha gli occhi verdi, la faccia 
tesa di chi ha poco tempo da perdere, un lavoro probabilmente importante. «Lo ammazzo, 
un giorno o l'altro lo ammazzo.» Il padre, intende, che lì accanto la guarda senza capire. «Del resto, 
la mamma ha perso la vera, no? e ci sarà un motivo, le altre cose lei non le perde mai: perché proprio la vera? Cosa dici? 
Perché?» Ma lui ha urtato per sbaglio 
la moglie quasi immobile, persa dentro un sorriso pallido, dita che tremano piano, affusolate; 
e adesso sulla pettorina 
scorre bruno un ruscello di caffè. 


Due fotografie 
I 
Stavi al centro della forza, già un po' curvo. Il colonnato pendeva all'indietro, 
l'amico sembrava un uomo libero, ribelle allo scenario grandioso, teso al vento 
di un sogno o di una fede. 
Ma tu solo guardavi verso l'ombra degli sguardi futuri, smentivi già in anticipo. 
Si può soltanto resistere, 
l'azione non è nostra, non è più nostra, e forse mai lo è stata. Vegliare 
in una piazza o in una stanza, silenziosi; preservare lo spazio per le parole che verranno. 
Era questo il messaggio? Il tuo sottile 
profilo d'amanuense disperato 
risbuca dalle pagine di un libro di Racine. I tuoi poeti ormai senza più inchiostro, 
senza rotoli o carta: e una memoria che non cede. 

II 
Quanto al futuro, ecco qui: due bambini 
fermi in mezzo alla neve, imbacuccati. Attorno, case che non esistono più, qualche miseria 
e qualche gioia molto segreta. Quello più piccolo sta per saltare e ride; l'altro è rigido, 
le mani lungo i fianchi, e morde l'aria. Sono io. Forse andranno 
adagio verso il bordo della foto, svoltando dietro i ciuffi d'erba gialla che spuntano dal gelo, 
verso i figli dei figli, fuori campo, 
e lo stupore della mano che cent'anni più tardi 
alzerà correndo un'immagine smunta chiedendo chi è. 


Primavera compresa 
Si allontanano lungo una strada di piccole luci camminano tra le foglie d'autunno saltellanti 
con gridolini e spinte, dandosi la mano. Gli scolari vanno a fare ginnastica in palestra. 
Dopo si ruberanno le mutande, uno più furbo nasconderà i vestiti degli altri nella doccia, e nascerà la leggenda del ladro invisibile che sposta le cose. Ma le cose saranno sempre lì, vive e parlanti, in un posto o nell'altro. Sempre lì, come le foglie e il cielo e le stagioni, 
che sfilano e ritornano e si muovono 
se una ganascia non stringe, una tagliola 
non imprigiona il mondo in un destino distratto, ammutolito. Il ladro vero, se viene, prende tutto, primavera 
compresa. 


Il signor Nino 
Entri, la prego, sieda un momento a riposare, vorrei dire al fantasma muto di stanotte (basta un crampo al polpaccio che ti spinge 
nel buio verso uno spigolo in agguato: e lui riemerge dal gorgo, un pettine d'osso bianco nella mano), 
mi ricordo di lei e mila piacere 
poterla salutare dopo tutti questi anni. Lei, piuttosto, non potrà certo rammentarsi di me. Il signor Nino, cosa ricordo davvero di lui? 
Che mi tagliava i capelli, motteggiando, e pareva un gigante, e ancora aveva 
la sputacchiera smaltata in un cantone, qualche sogno proibito alle pareti o sugli specchi; che a dicembre bardato da Babbo Natale improvvisava 
un piccola festa tra le aiuole di un posteggio, regalando mandarini, lunghi sacchetti di arachidi e dei dolci amarognoli, scuri, speziati. 
Magri doni per tutti, un socialismo 
involontario forse, di minestra e memoria, un'allegria guardinga di quartiere popolare. 
Anche: canzoni d'amore e d'eroismo, carnevali. Che morì male, una notte, solo in casa, 
incastrato tra il water e il bidè, forse un infarto, si disse, povero signor Nino, poverino. 
Che a ripensarlo adesso, in questa notte di grondaie intasate, ritorte, dentro il ringhio 
del presente (e il mare sbatte 
i corpi dei disperati sulla riva, una discarica dirupa e strizza vite come torsoli, 
vite già morte di chi annaspava laggiù, sotto il litame), 
a ripensarlo così, viene su una vergogna e un sorriso; non un rimpianto, 
non una forza e nemmeno una speranza: 
un sorriso esitante, un rossore, dai tubi. Come un soffio di vento profumato, un vago sole 
nell'angolo più cupo di una grande città. 
Si potrebbe partire da qui? Ritrovare qualcosa? Forse, ma il signor Nino 
non ha più tempo, sfuma, agita il pettine 
un istante nella chioma dell'aria invisibile, e va. 




Cuccetta 
Il treno della notte porta un carico d'insonnia nel paesaggio. 
Si distinguono a stento 
le masse oscure dei boschi collinari, 
la fuga degli alberi in corsa: 
laggiù conigli selvatici dai grandi occhi sbarrati aspetteranno lo schianto. L'inverno 
è questo vento che soffia sul nord della Francia, che taglia il fiato alle periferie. In alcune case brillano già le luci del lavoro; forse il fumo 
di una tazza, l'esile brace del giorno, vestaglie. Dove sarà il perduto della Contrescarpe disteso insieme ai piccioni sotto la pioggia? 
E l'epilettico smilzo, che agitava 
la braccia come ali frenetiche e guaiva? Un muggito di fiume, la notte, il lampo rosso di qualche aereo, e poi ancora rotaie. Corrono sotto i sedili e le cuccette 
palline di sagex, multicolori. Nell'altro scompartimento una radio trasmette canzoni d'amore. 



Anadrammi 
L'abordo, illitus, e altri piccoli anadrammi picchiettano umanissimi i racconti 
della povera Piera. Di quando si facevano chilometri coi pedibus per vendere 
cestelle di more ai turisti milanesi, o con gli sci di legno dei signori in sulle spalle 
via per sbricchi innevati. E anche di quando un uomo solo poteva spezzarti la vita, sparire in una nuvola di giorni: che restavi 
lì sola e persa, e tutto era così 
gravido, astile. 

 
Scherzetto per Gigi Corazzol 
So di un signore che va in motorino fischiando sui colli del nord-est; 
un motorino blu, motivi allegri 
si spandono tra i divi e sopra i boschi 
scolorenti per altri motivi. Il signore è uno storico felicemente infelice. I documenti 
stanno dentro gli archivi, qualche volta: un'ombra, solo, di tutto ciò che è stato cancellato, 
perduto, mai trascritto. E a questo fischia 
lo storico: alla perdita 
del filo di un discorso, 
l'assurda gioia, e modesta, di scoprirsi mortale, uguale a tutti, disperante. 



Concomitanze 
Rieccola. Ha socchiuso 
i vetri del balcone, e sta fumando. Si distingue appena il fumo azzurro che risale 
nell'aria, verso i tetti e le case più alte. Di lei non so nulla: appare 
nella penombra di una tenda, e fuma. 

Forse interrompe qualcosa, 
o la disturba l'odore. O ha dei figli, un marito che vieta. Fuma e guarda, penso, perdutamente: un camion che posteggia, 
le ambulanze, l'ingiallita 
sorte di un tiglio cittadino. La ritrovo laggiù ad ogni pausa che concedo 
a me, se studio o leggo. E a volte credo che anche lei abbia notato 
le nostre concomitanze. Che si chieda 
chi è quel tizio che ogni tanto si affaccia 
e sta lì a rimirare i palazzi. Magari 
potremmo un giorno salutarci con la mano, come dal ponte di due navi che si incrociano in mezzo al vasto mare. Ciao, ciao, 
vorrebbe dire il gesto, ciao, buona fortuna, chiunque tu sia, dovunque tu vada. 
E buon coraggio, anche, sulle strade 
che ti portano. Davvero, 
sarebbe bello salutarsi così. Darebbe forza. 




Appunti della luce 
Livorno: la caserma Vannucci osservata una sera al tramonto, durante un viaggio imprecisato di molti anni fa. I mattoni rossi infiammati dal sole radente, il senso di stanchezza definitiva che quell'incendio illuminava come alzando un sipario. Soldati a piedi o appoggiati a un muro; traffico lento e caotico; periferie polverose. Gente che si trascina nei bar o verso casa. 

Perché questa immagine resiste quando tutto ciò che la circondava è stato inghiottito? 

Le immagini persistenti, al di fuori di ogni necessità o logica memoriale, di ogni sviluppo narrativo del ricordo, non rivelano forse una sostanza, un elemento costante che accompagna la nostra vita e che sempre ci attrae senza che noi ne siamo pienamente consapevoli? Se è così, tutto ruota attorno a pochi, pochissimi poli di attrazione, minerali del simbolico che rivestiamo di storie e di idee fino a perderli di vista, ma che, occulti, continuano ad orientarci a nostra insaputa. 

Di questa immagine osservo che è intessuta di due elementi: quello assoluto della luminosità quasi accecante (tramonto sole incendio rosso fuoco bagliore dolore bruciore calore grandezza divenire) e quello relativo - che fa da sfondo ed esalta la luce - del grigiore e della stanchezza. 

È dalla luce che emana la riconoscibilità dell'ombra; è dall'ombra che proviene la nostalgia della luce. 

La vecchietta dei gatti e dei piccioni che gira le strade carica di borse. 
Quella dei daini del parco, che inganna da anni il marito portando parte del cibo agli animali. Li chiama da lontano con nomi inventati da lei: e loro, da dietro la rete, la salutano con un bramito boschivo. 
La donna che viene ogni pomeriggio al bar spingendo il figlio deforme in carrozzella. I bicchieri di bianco che una barista di nome Heidi le versa senza neppure chiedere. 
Un modo altro di guardare. Realtà parallele, discoste. Un modo di guardare spoglio. 
 
Un uomo attraversa la strada spingendo davanti a sé il figlio piccolo sul passeggino. Luogo qualunque, periferia. Nuvole. Isolando l'immagine, come un fotogramma bloccato, estratto dallo scorrere della pellicola: un'esplosione di luce. 
Il tempo può emettere simili raggi infuocati. La luce che evoca simultaneamente un prima e un dopo invisibili, una storia perduta negli anni e un futuro lungo come una strada deserta. La luce del tempo. La luce nel tempo. 

Viaggio in auto. Coda al casello, o ingorgo. Situazione di attesa passiva e inutile. Sul margine della strada, oltre la recinzione, tra i rami grigi e il fogliame di un piccolo bosco sconvolto, il sole che tramonta. 
Apertura. Rilassamento. Senso assurdo di grande libertà. 

La luminosità intensa delle giornate grigie. 

Luce e tempo. Luce e musica. L'effetto della luce - di una certa luce - è simile a quello della musica - di una certa musica: l'istante luminoso (musicale) si stacca dalla catena quotidiana, si assolutizza e, così facendo, sembra uscire dal tempo, realizzando una verticalità sconosciuta. Ma proprio lì, in quell'attimo totale, si fa più intensa la percezione quasi drammatica di un divenire. 
Come quando lo scorrere anonimo e pacifico - perché non realmente avvertito, vissuto, ma solo distrattamente osservato - dell'acqua di un fiume prende vita e realtà grazie a un dettaglio qualunque (un ramo, un riflesso, che danno concretezza sensoriale all'idea del trascorrere: li vedi danzare, sparire per sempre). 

Ne deriva che: la combinazione della luce con la musica, con l'acqua e con il senso del tempo ne esalta il potere e l'effetto. Nasce un ritmo. 

La luce ha bisogno di ostacoli per rendersi pienamente visibile. 

Luce grigia. Al crepuscolo, nel paesaggio gelido della prima neve, le sagome degli alberi e dei pergolati, e dietro un cielo coperto. 
E, pochi giorni dopo, in alta montagna: è l'ora della notte che sta per passare al mattino. Dietro la tenda, una finestra si apre su un vasto teatro di vette. Lo stupore che si prova di fronte a un grigio re così abbagliante, nelle sue cento sfumature, dal cielo alla roccia più scura. 
La luce più viva e visibile quanto più appare inattesa e improbabile. 

Vico Soprano. Incassato tra montagne verticali, dalle cime sfrangiate in giochi e brividi di roccia. 
Una vetta ha la forma del pesce, un'altra di uccello. 
 
La scienza può spiegare minutamente i fenomeni della luce. Ma non lo stupore di chi vede la luce. 
(Persino la parola albedo è per me fonte di stupore e di eccitazione. Dico la semplice parola.) 

La prima alba di gennaio, tersa. Come una signora bianca che guarda dall'alto, senza vedere, una fuga di valli ancora avvolte di nebbia. 

Ogni mattina, se il tempo è bello, un raggio di sole filtra tra le imposte della camera, e va a colpire, almeno in questa stagione, un punto leggermente diverso del quadro appeso di fronte alla finestra. 
Il quadro raffigura un paesaggio alpino, forse engadinese, un lago tra le montagne circondato da boschi. 
Il dettaglio raggiunto dal raggio - un tronco, un ramo - s'infiamma e si rivela. 

L'ondeggiare della polvere, in controluce. Pulviscolo di consonanti in una scia di vocali. 

Togliere ogni valore simbolico o morale alla luce. Accettare la sua mera essenza di fenomeno fisico. E misurare semplicemente l'effetto di piacere che provoca. 

La strana prospettiva di quando, in volo al di sopra delle nuvole, si guarda dal finestrino. La tentazione irresistibile di interpretare il paesaggio delle nuvole in senso terrestre: montagne, o laghi, o mari. E invece sono proprio nuvole: così anche la luce è diversa, perché illumina un paesaggio disumano. 

Un modo spoglio di guardare, si diceva. Ma è una conquista difficile. Guardare senza proiettare nulla di ciò che si crede di sapere a priori, di ciò che si desidera vedere, e soprattutto, cosa ben più difficile, di ciò che si vorrebbe confusamente fare di quel che si vede. 
Guardare così, sarebbe come saper rinunciare al possesso. 





Appunti della sabbia 
Un occhio per i fulmini del largo, le tempeste. Un pensiero per le grandi onde che, inattese, possono giungere d'improvviso a travolgere tutto. Ma intanto: raccogliere ogni sera i ciottoli e la ghiaia sulla spiaggia, con un rastrello, fame piccoli mucchi, caricarli sulla carriola verde e gettarli in quel mare che domani li poserà di nuovo sulla riva, insieme ad alghe e rottami. Fatica vana e modesta. Ma serve a fissare la balza sommersa, come un argine precario contro l'incessante erosione. 

Nell'entroterra, alcune colline devastate da un incendio di qualche anno fa. Tra i moncherini neri degli alberi smangiati dal fuoco, sul terreno sabbioso e scosceso, una vegetazione umile è al lavoro: sassifraghe, rovi e canneti. La strada che scende da Voze, il paese che sciacqua al sole la miseria, fa una curva proprio in mezzo a queste colline; e poco dopo la curva c'è qualcosa che sembra un'edicola votiva, circondata di vasi di fiori, di arbusti d'oleandro colorati. Invece non è un'edicola, ma l'accesso a una casa che da qui non si vede, e potrebbe anche non esistere più (ma esiste, si scopre più avanti, scendendo ancora lungo lo stradone; sta più in basso, proprio dove termina la zona bruciata e riprende la boscaglia) . 
L'idea che qualcuno si dia tanto da fare per decorare di fiori un ingresso ormai inutile non appare, qui, poi tanto assurda. Mette anzi allegria. 

Tanto più che, di fronte alla macchia fiorita, sull'altro lato della strada, in una rientranza del terreno, si notano: una poltrona sgangherata, un intrico di casse bianche, riparate alla meno peggio da una lamiera ondulata. Si indovina facilmente la volontà di costruire un rifugio per gatti randagi, che infatti vagano qua e là o stanno sdraiati. 
Sono almeno una buona dozzina. 

Mentre gli altri riposano, si può salire nel salone un po squallido all'ultimo piano della pensione, con le sedie ammonticchiate, qualche tavolino, il grande schermo per le partite serali e le vetrate che danno sulle colline (solo da una finestra si scorge uno spicchio di mare). È il rifugio tradizionale, dove fingere di leggere o di lavorare, ascoltando il rumore del tempo. 
Ma oggi arriva una ragazzina che ha voglia di parlare, la nipote di un cameriere; lavora anche lei in un albergo, ma un altro. Racconta. La sua passione per le moto, un amore sfortunato per un imbecille del paese vicino (ma anche lui, come lei, calabrese) che ha ventotto anni ma sembra un bambino, il suo intenso rapporto col padre, che fa il lavapiatti e le incatena lo scooter per controllarla, e che per l'inverno troverà una vera casa dove stare con lei, anche se le case costano. La madre l'ha abbandonata quando lei aveva quattro mesi, è tornata al suo paese del Nord dove ha sposato un altro, un Turco. Non l'ha mai più rivista, una volta sola al telefono, ma non c'era più niente da dire. Sogna di possedere un giorno un albergo tutto suo, e di poter stare dietro il banco della réception senza far nulla per tutto il santo giorno. La sera, per il momento, se non altro si vive. 

E per il resto, la si fa andare. Ha sedici anni. 
Dai vetri che danno sui monti, si vedono grandi nuvole addensarsi sui rilievi, qualche gabbiano volteggiare nel vento. 

«Altro che regalo, stasera, cazzo! Ti prendo a pugni in testa, te la spacco di pugni! Piantala, carogna!» 
Così, sulla spiaggia, una donna piuttosto giovane a suo figlio 
(Luca) di sei o sette anni. 

Un altro tizio, che mi sta antipatico senza ragioni precise, ferma tutti gli ambulanti che passano, discute di quello che vendono, prova occhiali con lenti sofisticate, binocoli sovietici o coreani, macchine fotografiche; e poi non compra nulla. Dice «ciao ciao, grazie, vai» e si risdraia contento, solo un po' annoiato. 
Oggi però si lagnava con uno di loro per via di un CD acquistato ieri per diecimila lire da un altro, e che non funziona. «I miei soldi, invece, funzionavano! Non funzionavano, quelli? Certo che funzionavano! O no?». L'ambulante magrebino cerca di spiegare gentilmente che non è stato lui a vendergli quel disco, ma uno che conosce e a cui riferirà. «Eh, ma siete tutti uguali, come si fa», risponde il tizio. Non direi con cattiveria o volontà di offendere: solo, così. 

Sopra le rocce e le colline si trovano caverne, siti preistorici. (Accucciati sulle scogliere, guardavano il mare?) 
Scendendo, a sera: la Trattoria del Falco, la Locanda dell'Aquila. 




 

I giorni sono pieni di caverne e di tigri 
Se il ramo incagliato tra i sassi è giunto a valle dopo un aspro tragitto, 
e lo sollevi tu 
come un trofeo di caccia, da dipingere di rosso e giallo, 
i colori della tigre e del drago; se il piatto della pietra 
ti narra la sua storia di pelliccia di lupo grigio 
o di naufragio sulle coste 
del mare di Lugano che sarebbe poi lago ma non è; 
se in verità volevo scrivere di te 
un'altra cosa che sembrava così chiara, cristallina, e invece anche in pensiero 
riesci a far confusione, e non stai mai giudizioso e tranquillo; vorrà dire 
che il mondo è più squillante e avventuroso, le notti lunghe di grida 
e i giorni pieni di caverne e di tigri, 
dove molto coraggio ci vuole per entrare in cerca di un ramo d'oro o di una pietra luminosa, ametista o tormalina. 

 
Due alianti su Lione 

Gli alianti, quando ruotano con linguaggio di vento 
e spostano bianchi l'aria attraversando 
le pianure sospese e i silenzi, gli alianti guardano verso di noi che stiamo al suolo, pesanti. Ma forse non ci vedono; un disegno perfetto è ciò che appare 
a chi osserva dall'alto. Linee e linee di campi e corsi d'acqua, sfumature verdognole, e il candore 
delle case e quei cerchi 
vastissimi di strade e di rotaie. 
Tutto si placa in una geometria, una musica riassume il mondo, forse. Eppure qui dal basso noi lo sappiamo bene: non ci vedono. Ricade la mano che accennava ad un saluto 
inutile, e si torna 
al filo teso dei giorni, alla caligine. 
Ma noi; pensarli in volo, questo aiuta. 




Una luna che balla 
E adesso dietro le nuvole estive e la foschia sembra di indovinare un movimento luminoso, come se una sfera di luce pallida ruotasse regolare lungo un'ellissi velata. 
Dei fari sul crinale? Una luna che balla? Segnali? 
L'erba è fresca, la notte vasta e piena. La via deserta, senza luce né risposte. Il cielo chiuso. Splendono esclamative bacche rosse 
sotto gli ultimi lampi d'estate. 




Battello bianco 
Si richiedono particolari condizioni 
di luce e vento e nubi sopra il lago. Molto grigio. Da uno squarcio, in disparte, 
potrebbe allora cadere un raggio, 
o qualcosa di meno, un riflesso; 
se transitasse un battello, arrancando 
come qualcuno che si fa strada nella vita di ogni giorno a fatica, senza troppe speranze, a tentoni, 
un battellino mogio, 
per un istante sarebbe abbagliante, bianchissimo. 



Movimenti sull'acqua 
Dopo la neve, scarsa, 
i gabbiani rimangono sull'acqua rannicchiati. Forse dormono 
o vegliano. O li abbaglia 
quel candore diffuso, il lago terso. Ma poi, senza motivo apparente, 
si alzano in volo e planano di nuovo, vanno tangenti sulla superficie 
grigio azzurra dell'acqua e si riposano più in là, con poco spruzzo. 
Saranno i branchi 
di pesciolini dal ventre iridato 
che sotto guizzano lungo sentieri mutevoli 
a guidarli, o il ping pong delle luci e delle ombre, oppure il vento 
che scende impercettibile dai boschi 
e muove appena un brivido, un riverbero? 
E noi cambiamo finestra, posizione, 
leggiamo distratti ascoltando il pulsare del sangue, il respiro. A volte, ma senza ragione, accendiamo una lampada, facciamo due passi in cucina o guardiamo nel fuoco. 



Congedo da Maria 

I 
Il creatore di Bug's Bunny fa notizia, quando muore. Più di quanto 
faccia notizia tu, che nel silenzio di una casa castello
o trincerata in un bunker di libri alto su Milano 
parlavi con gli antichi e coi moderni, e parlavi d'amore 
e conoscenza. Ginevra, Artù, 
lo strano gatto di Losanna: si saranno fermati a salutarti, 
dritti sul mare del mosaico d'Otranto. E Cavalcanti padre 
stavolta avrà sorriso: a passare era un'amica più fedele. Su una roccia
si può pensare l'ombra grande di Fenoglio
che spara a salve in aria. E quanti altri 
ti avranno accompagnato fino all'ultima proda: dove Ulisse 
sarà stato magnanimo e cortese accogliendoti a bordo. Se ora salpi 
verso un luogo davvero mentale. 

(Chiusi nei cimiteri di una nota a piè di pagina 
tetri addetti al catasto letterario si scambiavano motti salaci. Perché in fondo 
eri solo una donna, una donna nel tempio, e troppo audace. 
Anche di questo rideva il tuo riso 
mordace.) 



II 
C'erano tronchi e neve. Un'acqua grigia splendida dentro il gelo. Lucus Magnus, dicevi, ormai fa parte 
di me. L'immaginario 
si nutre di ogni cosa che sorprende l'io e lo rapisce dal sé. Poteva essere 
una gita imprevista ai Grandi Laghi, il cratere nero dell'Etna, o la battuta 
sapida di un cronista bizantino, di un romanzo che altri fingevano di leggere e tu invece leggevi. Poteva essere tutto, l'alto e il basso. 
L'attenzione alla vita in ogni forma, un'assoluta scelta di campo, non un semplice 
metodo. 


III 
«Non fidarti, ragazza, che i poeti sono fatti così: che dopo sette 
anni, quando va bene, si distraggono e ne cercano un'altra. Brutta razza.» Volevi che ci sposassimo, 
provavi ogni argomento. Scodellavi Calvino, Sartre, Paolazzi, auctoritates. Ma io mi arrangiavo in cucina, 
scrivevo qualche poesia, non facevo il poeta. Non ci sposammo subito, 
ma tu eri lo stesso contenta. 



Lo splendido grido del gufo 

La cosa lì di fronte non ha voce 
né volto. Cresce e tace, o sta ferma. È una cosa in agguato. 
Possiamo forse sperare nella luce debole di un pensiero? 
O non farlo, e sprofondare anzitempo nel silenzio indistinto? Solo lo sguardo abbiamo, un occhio vigile, un amore, 
quel tanto che serve a dire andiamo avanti, amici. Ancora avanti, adagio. 
Mettere ordine allora vorrà dire 
scostare ciò che non serve, aprirsi un varco 
nel bosco. Cosa brilla là in fondo, una piccola stella? O qualcuno ci precede da tempo, e fa tremare 
la fiamma di una candela che resiste, un'ombra lunga che lambisce i cespugli? Seguiranno 
altri, forse lontani. Anche per loro 
preserviamo un riflesso di cammino. Qualche traccia. 
Il disarmato, il fragile, l'effimero: non altro. 
E poi? Ma non ha senso la domanda. Un passo, un altro passo: come un fiore. 
Chi cammina così non ha più tempo 
nemmeno per la rabbia o la paura. Guarda e ascolta lo splendido grido del gufo, il fumo azzurro 
che sale dal muschio notturno, 
dalla coiteccia ruvida dei tronchi. 
Dice i nomi degli alberi e dell'acqua. 
Segue l'acqua, i petali. 
Verso la luce? No, verso quel dove a cui la luce invita, questo grido luminoso, breve gioia. 
Non la perla, ma lo schiudersi dell'ostrica sia ciò che ci conduce. 




Funerale di luglio 
Tre corvi in un rettangolo di prato, fra gli spigoli di luce. Poi scoiattoli 
schiacciati sulle strade, e un po' più avanti persino la giovenca stecchita in un posteggio. Bisognerebbe rinchiuderli 
in posti adatti a quelli come loro, fare un bel coprifuoco, 
avrebbe detto di lì a poco un sindaco impunito. Si scendeva, certo. In un braciere inevitabile, portando 
piccoli cardi azzurri per l'amico 
dei disperati andato via per sempre, oltre l'ozono e il catrame. Si scendeva a strapiombo 
verso il bengodi dei laghi festosissimi, 
luglianti: bandane, camicette 
a svolazzo e fiorami, ombelichi d'argento, pirati. Con la furia 
delle ferie agognate: godérsela, ecco tutto. E allora grigliate, fumogeni. Eventi. Sessantamila nasi seguivano con gusto 
le cabrate dei caccia, 
il giro della morte dei mirages; 
ma in punta di piedi l'amico lasciava il giardino, come l'ultimo giusto, coperto di petali, 
e un violino suonava Bach incurante dei rombi. 



Morte di un pittore 
Di tanti sogni, questo ora: carlinghe nascoste in mezzo ai campi. Ferro nero ricoperto negli anni dal muschio, 
ala spezzata. 
Mai avuto niente da dire, in fondo. Niente. Ma i colori? I colori non esistono, sappiamo, l'occhio dipinge il mondo 
di freddo o caldo, con angoscia 
o speranza. Sperimentare sempre, sperimentare speranze. Non si poteva davvero fare di più. Con le mani e la bocca scavare la materia, 
dentro lo sterco e la rosa, cadaverini e bambole, e quei tubi 
di plastica o alluminio: un labirinto, certo, il mio, duro e pietoso, morbido, impietrito. Forse il grigio, 
o certi azzurri in fuga; o forse ancora 
la mistura dei verdi e della terra, del terreno nudo che aspetta l'inverno. Piccole gobbe, buche: tutto s'incrosta, adesso, si rintana 
là sotto, come un tubero, resiste. Sulla neve vedremo stecchi sparsi e brevi orme: 
una bambina serena che corre e che ogni cosa tocca e ricrea danzando. 
Forme nuove. Un balletto di spine. 
Sguardo che si tramanda, senza inizio né fine. 




Dopo trent anni 
Ti seguo da trent'anni mentre vaghi cercando non sai nemmeno cosa. Sono la luce 
di un'esplosione lontana, il tuo sole di ghiaccio, due occhi spalancati sulla magrezza di un male che apriva certe porte, o prospettive di fuga. Diversamente: era questo l'indizio, 
la rifrazione del mio raggio sulla superficie del mondo. Voleva dire distruggere, 
frugare tra gli scarti. Spossessarsi. 
Voleva dire camminare con gli occhi bendati. 
Ti seguo da trent'anni alta come un rapace con il mio becco duro di nibbio, la mia vista che sa distinguere un topolino fra le rocce 
o la tua traccia barcollante sui sentieri. 
Ero nei sogni che non potevi ricordare. 
Ero un grido prima dell'alba, una porta chiusa, 
uno zigomo che affiora sulla pelle. Il volto folle di un uomo impiastricciato di sugo, pulsante. Ero il bagliore 
di una vallata percorsa da un fiume, luccicante di fuochi. Ero un tumore e una stella. 
E non potevi guardarmi: accecavo. Adesso, guarda. Guarda il tronco contorto di questi ulivi che si annodano 
al terreno sassoso. Guarda il mare e la costa 
incisa, e il vento scuotere ogni ramo. È la mia ala, 
non medica, ti porta, ti sostiene. 
Fa quasi giorno, e un'ombra, la tua ombra 
striscia tra i rampicanti e le prime formiche. Solo un'ombra, il poco che ti resta. La tua luce a rovescio. 
Sono qui, per un istante posata: a rincuorarti e a toglierti ogni speranza. Non c'è pace 
nel corso delle cose e dei corpi, ma una pace diversa brilla ovunque e ci chiama. Se vibra sopra l'acqua o sull'erba il soffio lieve 
del tempo: ecco steli dispersi, sradicati, ed ecco il turbine leggero delle foglie che s'infiammano 
e svaniscono. Guardami pure, adesso, non abbaglio. Abbandonarsi e resistere, due fasi 
identiche del sangue e del respiro, dell'inchiostro e del foglio, come sai. Cammina, scrivi. 





Misure 
Ma può incendiarsi 
balenare sull'acqua 
il cigno luce.

Quello che punge
guida eserciti neri
anni di spine.

Ala di palma 
che scroscia lieve al vento 
a mezzo inverno. 

Il pesce sole 
è da tempo scomparso
in questo lago.

Ombra sui muri 
e accanto all'ombra luce
e poi altra ombra.

Su sfondo azzurro 
un filamento bruno 
un cirro rosso.

E poi ricade. 
Il volo è stato breve 
e memorabile.

I vincitori 
festeggiano qualcosa 
e sono vinti. 

Goccia di sangue
che intorbida bicchiere 
allegria e brindisi.

Nel sottobosco 
sfrigola il mormorio 
delle galassie. 


Energia persa 
la forza che trasloca 
in altra forza. 

L'acqua fluisce 
perché questo è il suo andare 
inoffensivo. 

Luce in cammino 
e l'ombra nostra ferma 
abbarbicata. 

Non ha misura 
ciò che sfugge a misure 
va e viene non sta. 




Canzonetta dell'universo in espansione 
La repulsione cosmica 
non è una brutta cosa, dottor Newton. 
È come uno squarcio di luce nella realtà. 
Sapere che una forza oggi soltanto supposta 
spinge tutto alla fuga, alla partenza; e che ogni corpo 
o nube di pulviscolo o galassia 
vuole andar via, e tenta di farlo come può; pensare un'energia che vuole opporsi 
anche alla gravità: non è un motivo di gioia? Di quell'ordine antico, 
dell'antica unità, 
resta un ronzio di fondo nello spazio, un borborigmo d'oggetti quasi stellari, nane bianche 
intristite, teogonie; ma già universi 
chiamano, e se anche le mele o le bombe 
continuano a cadere inesorabili, 
forse non tutto è perduto. Leggerezze relative, desideri, qualche forma di felicità. 



Verso nord 
Due voci si bisticciano. Una chiama 
da non si sa dove, forse un vetro, o il riflesso che trema sopra un tetto coperto di brina. 
Proprio adesso stelle ardono nel cosmo, si ramificano 
nuove costellazioni; luci e luci più vive, non visibili, che vedranno i bambini in una notte lontana millenni tremando; con stupore, e forse spente 
da tempo, cadute. E a noi pure la luce 
giunge dal suo viaggio nel passato, se ora brilla imperlata: nebulose, grovigli di galassie, 
inesprimibili anni, traversati da un raggio che ci sfiora, ci oltrepassa e conduce con sé, per l'iperspazio trascorso che sarà 
presente altrui; mistero retroverso. 
Ma una radio 
o le notizie di un giornale: parlano d'altro, loro. Di ben altro. Una meccanica 
di forze e attriti elementari e tutto il peso, la gravità dell'oggi. 
Uno che ricordiamo splendido come un eroe: guardalo adesso, 
stringe le mani dei ladri, dice io 
come uno sputo. Chi ingannava, chi inganna? Chi tradisce? I corpi opachi 
resistono alla luce, vi si oppongono. Il brusio 
ci distrae, nessun viaggio così sembra possibile, ombre salgono dal basso. E rumore di ferro contro ferro, proprietà privative. 
Due voci si bisticciano? O è il fruscio 
della luce che lambisce i nostri giorni e lascia indietro le scorie, i gusci, le pietre di lava, i rottami? 
Sulla neve di un prato, in febbraio, 
galleggiano le foglie dell'autunno, come secchi cristalli o meraviglie, e qualche primula; 
una striscia di impronte animali si perde verso nord. 



Alpe di Firinescio, con Dan 

I 
Raccoglieva piccole foglie di betulla che lasciava cadere dall'aria nell'aria, leggerissime. Poi il gran vento faceva il suo dovere ballerino, un cane allegro saltellava qua e là. 
Lui a suo modo danzava,
forse era un albero, o fumo, forse nuvola. Le labbra davano schiocchi e baci, con le mani 
carezzava qualcosa di invisibile, 
spiritelli nascosti o parole, corsi d'acqua. Dietro, coste di un giallo che faceva quasi male, rocce alte e faggeti secolari. Noi, in fondo: turisti della domenica, 
golosi. Ma nessuno 
sapeva essere lì come il ragazzo 
chiuso dentro il suo autismo musicale. 


II 
Qui nasce forse una cosa come un torrente. 
Grandi pietre 
si sono raccolte e saldate in questi boschi affiorando da altezze geologiche. Radici 
e fogliame che a tratti è bagnato, poca acqua che sembra salire dal niente e ingrossa ai magli di valle, e ai pochi mulini abbandonati. 
Avallamento dei giorni. Minuscole ossa. Farfalle. 


III 
Sulla cresta, racconti, 
non era successo un granché per l'eclissi di sole: noiosa, a ben vedere. Ma era un mese 
d'insetti di terra e di cielo, rumorosi fra i cardi. 
E, d'improvviso, il loro silenzio fu immenso, pauroso. 




Sulla soglia d'inverno 
Sporca pioggia sul fuoco dei boschi, 
neve in tempesta al di sopra delle nebbie. 
Ma oggi qualcosa si sveglia, proprio quando 
si presumeva di attendere, rischiando di invecchiare: legni bagnati, fumo, sonnolenze 
rassegnate. E non c'era orizzonte, né gioia: le cose meste mestamente accadevano, rospi 
cucinati in mille salse. Senza scopo, ora, né rotta, qualcosa si sveglia, si annuncia, che ancora non c'è. E ciascuno esce 
da molte solitudini, timidamente parla con gli altri. Un attimo prima della morsa, 
della stretta: sono ancora lì le tenaglie, schierati gli armigeri. Ma qualcosa si sveglia, 
non una forza eppure già energia. Qualcosa pulsa da un folto di radici. Inverno, vieni, 
noi siamo quasi pronti. Umili e pronti. Disarmati. 

 
In cammino 
I 
Era un pensiero, un amico? Era un'ombra 
a tenerci per mano, a condurre. Con tenacia 
toglieva una pietra, indicava il sentiero. Una piccola luce, uno zufolo, non una tromba 
d'oro. 
Scomparsa, poi. D'improvviso: un affondo 
di pesce svanito nel nulla, o fiocinato. Sull'acqua una striscia più scura, qualcosa che impallidisce. li viaggio 
continua, irragionevole. Lambisce l'acqua, l'ombra, 
sale ancora. 


II 
Quello che torna è il vuoto, come sai. Le cose zitte blindate in un silenzio quasi ostile, e l'occhio inerte che non sa più guardare. Un deserto 
popoloso, un rumore. Dentro le mani cosa stringi? I solchi incavati del palmo, un destino ridicolo. Una volta si correva a perdifiato, ore di corsa, 
e quando uno cedeva gli altri intorno 
correvano per lui, ridando lena. La meta 
era lì, correre insieme, non altro. 
Correre insieme. Forse 
anche adesso, solitari, siamo 
insieme ad altri lontani che corrono 
testardi. Passano concentrati 
lungo le strade e le generazioni, 
e vanno. E intanto ascoltano 
il ritmo, e se mai un'eco 
d'altri venisse a loro, come un vento leggero, un richiamo. Messaggeri 
anonimi, dispersi, di poche parole. Li riconoscono i bambini, 
e anche certi animali che li seguono per un tratto, gioiosi. 
Criniere d'aria, fiato. Dunque vai 
con loro, che non sempre puoi vedere, al tuo più lento passo, 
uno fra i tanti. 


 

Leo medita 
Capita anche a te di guardare le stelle 
e dimenticare che sei vivo perché entri nei pensieri 
e ti svegli dopo un po' senza sapere dove sei ma è molto bello? 
Perché a me le parole scorrono via così veloci 
che me ne basta una sola per fare un romanzo; luna, per esempio, se penso luna è abbastanza. 
Ma soprattutto, quando guardo le stelle, mi viene in mente un'altra parola, spazio) 
è molto più di un romanzo, ma non ci sono tante pagine. 
C'è una pagina sola, smisurata. 
Sai cosa faccio quando faccio queste cose? Meditazione. Io almeno la chiamo così magari gli altri 
la chiamano in altri modi. Ma io medito. 
