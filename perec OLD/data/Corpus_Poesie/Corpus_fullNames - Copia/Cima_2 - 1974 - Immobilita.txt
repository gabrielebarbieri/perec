
1
Voglio ritirare 
il mio corpo quando 
tutto è compiuto prima che si separi. Posso ritirarlo perché 
non ho creduto di proseguire qui. 
2
Il giuoco è la sola strada 
l'inutile sta al vero e il vero 
esiste solo per giuoco. 
3 Non voglio essere proseguita e non lo sarò 
per consumarmi senza essere rinnovata. Voglio deporre me stessa 
per ritrovarmi voglio volere e attendere. 
Tornare alla propria radice per deporre se stessi e deporre se stessi per tollerare gli altri. 
Non usiamo la parola sorgere né risplendente né oscuro 
Cerchiamo di vedere il noncolore di sentire la nonvoce afferrare l'inesistente. 
Quando tutti hanno tutto tu solo sei come chi ha perso tutto poi perdi te stesso e nessuno ha più niente. 
Spazio di te di me non generati nascere offende i non nati. 
Trascinati a vivere 
dal vivere che nega 
qualunque evasione pensiero e pensato 
si distruggono. 
Volo senza stacchi nelle fessure le piccole fenditure iniziano distruzioni. 
10 
Dove ogni negazione è fatta per dirsi ogni affermazione per amare. 
11 
Niente parole libri sentenze. 
Datemi un filo 
a cui aggrapparmi un pensiero 
da non pensare un nulla 
in cui vivere 
e una fine che non sia il nulla. 
12 
Peccato proseguire c'è un tempo anche nel tempo 
del giorno dopo. 
Dopo è solo generare. Né legge tra noi né nove mesi. 
13 
Dove si confonde 
col bianco già colore il passato è coperto. E qui non ho che verticali di luce e non ancora si sciolgono. 
14 
Nel nulla paura del suo vuoto 
nell'amore paura di sentirsi vivi slontanati dal nulla. 
15 
Al di là del capito ti trovi e divieni. Questo silenzio immobile porta pensieri. 
16 
Hai occhi nei rami sospesi e dove i rami finiscono hai radici profonde. 
17 
I tuoi silenzi sono perché sai il mio parlare è vuoto-incolore il nostro incontro non ha bisogno di parole. 
18 
Scontati nello stesso volere 
sentiti non ancora ascoltati in stretta connessione 
col vuoto andiamo. 
19 
Distruggiamo le ombre 
per diventare forti forti di giorno senza sapere forti di notte sapendo inutili 
la verità e il sapere.
20 
Assorbono in sé l'immanenza 
nel movimento a ritroso simbolico 
oggetto di necessità. 
21 
Nella instabilità nel dubbio 
troviamo il significato iniziale. Autodistrutti 
continuiamo. 
22 
Per rendervi partecipi siete esclusi anche il sogno che vi trascina ha cerchi più larghi. 
23 
Non ha sfiorato l'acqua mentre passava. 
Il passaggio è obbligato può far righe e strade 
ma non ha sfiorato l'acqua.
24 
Mi ha preso tutto 
anche il vuoto
anche la paura.
25 
Scomposta 
in segni e simboli la luce 
diviene forma. Usando la propria luce si torna alla visione 
di sé. 
26 
Solo i limiti estremi toccano il fondo della nostra inutilità. 
27 
Al disopra è il parallelismo di pensiero dove le E le O hanno un dialogo non quantitativo. 
28 
E consumiamo un tempo l'unico tempo utile a vivere. 
29 
La linea retta e il fiore  
si toccano così due segni risolvono il loro limite. 
30 
Di fronte senza capire chi dei due riflette e quando diventa più intenso 
non ho distanze per vedere.
31 
Cerchiamo di vivere 
nel vivere per non cercare 
un volere 
e 
non consumare 
la gioia.
32 
La via può essere un luogo ma nessun luogo è la via. 
33 
Quando l'angoscia nel sonno 
viene incontro la stretta della vita si allenta e braccia gambe con essa. 
34 
L'inutile mi pesta i piedi il necessario sfugge. 
35 
Giocare 
con la propria fine perché non ci sia inflitta da altri. 
36 
Tutti i nervi tesi 
all'amore tornano con parole 
e suoni immobile aspetto che si ripeta. 
37 
Ê solo eventualità e l'attrazione 
un soffio di pensiero una perdita d'orbita osmosi che sorprende 
prende 
per perdere te me e pezzi di mondo. 
38 
So come amo sentire e vedere pensare con 
forse è vivere. 
39 
La sensibilità sospesa 
il vivere ignoto fermati 
dai miei stessi limiti. 
40 
Testimone alla caduta della parola con la punta dell'essere lì mentre mi dai la formula del silenzio larvato sottile. 
41 
Passati il pianto 
e il riso questo tempo 
di contemplazione mi circonda di attesa. 
42 
Attribuisci importanza 
alle parole e le parole sono perdita di pensiero. 
43 
Precisare capire spiegare. 
Nulla è preciso niente può essere capito e spiegare impoverisce i contenuti. 
44 
Questi vicini e quelli più lontani gridano. Vendono sapere. Ma il sapere che vendono 
non si grida.
45 
La disperazione e il sorriso mascherano 
un vivere per 
un essere con mentre precipitano 
il tempo le cose
e abbandono il mio corpo.
46 
Sono in bilico tra vita 
e solitudine e in mezzo il vuoto. 
47 
Stessi limiti diverse illusioni. Al di là del pensato dove il reale ci precipita abbiamo colto il vuoto delle nostre strutture. 
48 
Hai spento la fiamma che bruciava per te ora non voglio 
bruciare per nessuno voglio illuminare 
e illuminarmi. 
49 
Continuare a vivere per te per gli altri dirvi la gioia 
di essere e non essere. 
50 
Ê sempre stato lì quasi immobile per immobilità 
assoluta e il piede muoveva l'aria. 
51 
Il mio colore di morte vi sorprende. Vivo tra milioni di non vivi. 
52 
Siamo presenti e passati certi della nostra solitudine. 
53 
Diviene con essa poi scompare rotti gli specchi le immagini e la nuova dimensione. 
54 
Nulla di presentito 
senza verità rende felici ci toglie il modo e il vedere. 
55 
Lottiamo contro noi stessi. Volando sopra 
il dire 
il fare per un modo che sia sopravvivere. 
56 
Sentirsi nel proprio nulla come una oscillazione che non muta. 
57 
L'amore di cui parlo non è il tuo né il loro. Non ti parla perché non ha voce non ha vita è stato 
è morte.
58 
Bisogno di morire per verificar se stessi la frattura di ogni evento è il vero significato. 
59 
Mi tormenta un'idea 
vestirmi di un'idea 
e trovare la strada. 
60
Del vento che colpisce del pensare insieme del bianco che lega rimane il ricordo. 
61
Non vogliamo mediazioni.
Lasciamoci distruggere
per ricostruire inabissiamoci 
per spiccare il volo. 
62 
Siamo trascinati 
nella situazione ambigua di universalità 
voluta come termine di movimento. 
63 
Ogni pensiero d'uguaglianza esasperato diviene violenza distrugge il pensato iniziale. 
64 
Non ha direzione ma è diretta può colpire ti ha già colpito forse. 
65 
Inventano 
l'alto e il basso. Confondono 
il prima e il dopo. Distinguono 
l'io dall'eterno. Distruggono pensieri e creano luoghi vuoti di significati. 
66 
Nuovi credi vecchi pretesti per riprodurre il congegno 
degenerazione nel ritorno a ritroso. 
67 
La morte è 
98 continua contraddizione significato e frattura 
di ogni evento. 
68 
Non hai bisogno di cercare il filo è già appeso prendilo per arrivare in fondo. 
69 
Unica strada l'essenza del dolore il pensare 
che avvicina senza limiti al pensato. 
70 
Il dubbio 
mi confonde la confusione 
mi fa dubitare di tutto di nulla. 
71 
Se esiste la tortura. Se uccidete in nome del giusto a cosa vale sopravvivere 
72 
Il mistero 
non si compie si rimanda la fine. 
73 
Resta fermo a guardare il movimento il movimento degli altri è la tua immobilità. 
