'EROS' E IL TEMPO 
Vago Cherubino danzante, eco delle memorie brevi tu vieni da paradisi perduti? Temi 
o non credi alla follia vera del tempo, che spietato divide generazioni, affinità, e ingeneroso separa e trama. 
Non giova rimandare gli eventi. Non aiuta il destino muto. L'uomo deve naufragare nell'ignoto, ch'è sempre oscuro e spegne desideri e ardori. Spezzato l'uomo geme il fato, e il crudele tace e non consente altra via che quella già tracciata dalle divinità che sconvolgono tempi, luoghi, incontri, per render aspro e insidioso il cammino: viaggio inaspettato che ci porta a vivere una vita non voluta, amara, ma unica avventura per autodefinire quell'io che giaceva inerte nella mente di chi concepì questa trama. I genitori amanti persero il tempo nel loro accoppiamento per dare vita a questo involucro che trema e parla e vive, solo. Audace atto creativo, riservato agli dei e dagli uomini carpito, sei tu il pomo della discordia che ci esiliò dall'Eden? tu che volesti realizzare quell'io che non doveva nascer mai, tu fatale desiderio di possesso, tu amplesso, tu amore che uccidi i non viventi. Potranno la scossa tellurica o il neurone riequilibrare il gioco della vita o l'ingiustizia nata dall'amore condurrà l'uomo all'eterna disperazione, al dolore, alla morte? Oh sorte crudele. Volevo essere un non essere, pensare libera da passioni. Volevo pura energia volare sulle miserie umane e mi ritrovo qui, affondata in questa armatura: viva, malata e stanca. Destino d'una vita non voluta. Chi m'aiuterà al non vivere, allo sfumato, all'ala che non temo, al sostegno che induce ogni altro oggetto, al soggetto. Volevo essere un atomo in volo e per colpa di predecessori stolti che invidiavan gli dèi, mi trovo ad essere qui in carne ed ossa, mossa da quali forze occulte? Da quali pensieri? Ascolta vita mia mio destino e tu leggiadro messaggero del tempo, tu divino incantatore: le ore, i momenti sono per me come battiti d'ali, il tempo, la storia, non sono nulla di fronte a un cielo immenso. Ed anche questa vita, questo cuore quando più non saranno, pulserà il vero tempo, quello del passato, dell'eterno, del nulla che dev'essere colmo di promesse antiche, di amiche perplessità, di fraterne arsure e soavi giochi tra mirti ed oleandri, dove congiunti, all'aria e ai venti, danzeremo spenti anche noi come le luci dei fanali nell'aurora crescente del mattino. 

IL TUTTO E IL NULLA 
Ride il tempo predatore che sa quanto per noi sia inutile sperare nel buon fato, inutile gioire nel vivere, perché già s'avvicina il giorno del dolore e dell'assenza. Demenza degli dèi crudeli che ci lasciano in balia di un destino ottuso. Per la morte dei nostri amici per l'ingiustizia e il delirio di chi perseguita uomini e infelici 
si spezza nel dolore ogni fibra.
Perciò accuso il vivere ingiusto
che fa soffrire questi e quelli.
Accuso chi accumula denaro,
perché la vita è breve ed è vera
solo s'è vissuta come dono.
Vorrei espandermi in un fraterno
abbraccio alla gente, che capisce
il significato della conoscenza,
così, poeta e donna piango due volte:
nascita, morte e la nostra sorte,
in un alterno canto modulato
di sibilanti e note sommesse.
sì, le promesse d'un Eden felice
non erano che laide bugie.
Dove ritroverò il nonno amato,
Colombina e Titta, dove Montale
e Palazzeschi, Marianne e Armanda,
indicatelo voi comete il luogo
e metterò l'ali per raggiungerli.
Dove ritroverò l'amore che da sempre
rifiorisce insieme all'oleandro,
dove il lentischio che brucia
e profuma, dove il mirto
che lenisce il dolore. Oh odore
di morte che avvolge il mondo
e perseguita i viventi,
irridente nascita, irridente destino.
Anche l'amore sfuma con il tempo
svanisce come svaniscono le ore;
così il cuore invecchia
e con lui sentimenti e ardire.
Condottiera di battaglie perdute,
grande ideologa di filosofie
mai espresse; capirà il mondo
che non esiste possibilità
alcuna d'essere salvato?
Finirà la terra divorata da
maleodoranti venti, gli uomini
forse periranno con lei, ma rimarrà
traccia di loro in queste pietre.
Qui di fronte ai nuraghi,
perfette costruzioni megalitiche,
oggi rivivo una cultura antica storie di vita e morte come sempre. A me è dato il poter ricordare 
o lasciar scritti che forse spariranno,
ma che ora significano vivere ed amare.
Hanno sofferto eretici e santi,
pensatori, trasgressori ed eroi,
e l'eterno creato continua a generare
altri esseri e gioca indifferente
con neuroni e destini: l'incosciente.
Veli che s'aprono, mari che si chiudono.
Il tempo divora ogni cosa, ma
rimarrà il ricordo anche in un solo
essere vivente: uomo o verme che sia.
Oh mare dal colore di smeraldo
dove specchiarsi con Teti e Nettuno,
nessuno dimenticherà le tue acque felici,
né i pesci, né noi che ci lasciamo lambire.
Tu sei l'insieme di tante particelle
viventi in un'eternità felice,
noi siamo piccole pedine del gioco,
ma diverremo un giorno anche noi
parte di queste acque e di questo tutto.
Come vermi, ammoniache, energia,
sopravviveremo in tre modi diversi.
Potremo liberi dagli insulti del male
generare vermi all'infinito,
alimentare piante e semi
e perdurare come l'energia solare.
Gira in tondo l'arco del desiderio.
E il vento, turbina intorno
per ricordarci il suono dei violini
e contrabbassi che accompagnerà
il nostro ultimo viaggio verso
il nulla eterno, che non è il niente,
perché anche il vento ha un suono,
e il mare un altro suono,
perché la solitudine per l'uomo
è la più grande punizione.
Vivremo sì nel nulla, ma uniti
in catene di atomi lucenti
in quel tutto e nulla che è vita
da contrapporre al vivere
ch'è solo attesa della morte.

NON S'Ê FERMATO IL TEMPO 
Non s'è fermato il tempo nella sua caduta. Non vale trattenere gli eventi e non aiuta il ricordare. Predatore ingrato, muti i colori i volti: vene azzurrine percorrono i pensieri, conducono i destini, persone perdute, voci sospese percorsi incompiuti. Il vivere transita tra calici di canto e pianto con voce stentata. E se il passato tramuta gli esiti in gabbie opalescenti, lo spoglia dell'ingeneroso scorrere, lo riconsegna alla memoria, risaliamo i gradini delle ore per ricordare il dire, il detto che in proiezioni di vissuto muta lo scorrere del fiume nel lento letto della mente. La vera storia è qui fatta di stanze del ritrovarsi di metamorfosi, di ascolti, di passioni, d'abbandoni d'abbrivi verticali. Il nuovo tempo è sempre remoto attinge a sequenze incise, caduti i desideri svincola l'immagine del sé. Poi l'ariete della morte lancerà l'essere distante, esule senza gravità per navigare nel dissolto. Icaro ritornerà al suo volo. 

PER UN MOMENTO RITROVATO 
Per un momento ritrovato ricomincia il sussulto della vita e ritorno a chiare immagini nell'inalbare lieve del giorno. Ieri era sepolta ogni allegrezza ma suggelli d'amicizia hanno risvegliato l'ardire in un oggi che preme. Colmeremo il vuoto lasciato dove il pensiero si perde camminando nell'angolo di luce dove scolora l'inverno dove mutano i calici in corolle. Vivi e privi d'ansietà ritroveremo il porto del ristoro. Verrai con me verso lidi riposati, uguali, verso futuri di generose intensità. Pellegrini di terre sconosciute scopriremo il paesaggio smarrito rincorrendo insiemi di parole. Il vero è promessa di volo: è perdere se stessi e ritrovarsi mutati d'intensità, d'aspetto sino a divenire indistinti. Il canto, il dolore, il dopo i quaderni del divenire la sabbia che misura il tempo tutto vorremmo possedere. Ma dietro il muro della fine c'è un destino antico, flebile come canto. Ho amato ogni granello, vivo e spento, del vivere. Soffro di non essere vento. Ma il respiro non è soffiare d'aliseo, gli occhi non son pianeti del vedere e le orecchie conchiglie dell'ascolto? Creatori ignari dell'intorno, siamo monade e frammento pensiero vagante degli iddii desiderio di vegetazioni nuove.